《六壬大全》术数类四
提 要
臣等谨案：
《六壬大全》十二卷，不着撰人名氏。卷首题“怀庆府推官郭载騋校”，盖明代所刋也。六壬与遁甲、太乙，世谓之“三式”，而六壬其传尤古，或谓出于黄帝元女，固属无稽，要其为术，固非后世方技家所能造。大抵数根于五行，而五行始于水，举阴以起阳，故称壬焉；举成以该生，故用六焉。其有天地盘与神将加临，虽渐近竒遁九宫之式，而由干支而有四课，则亦两仪、四象也；由发用而有三传，则亦一生二、二生三、三生万物也；以至六十四课，莫不原本羲爻，盖亦《易》象之支流，推而衍之者矣。考《国语》伶州鸠对七律，以所称“夷则”、“上宫”、“大吕”、“上宫”推之，皆有合于六壬之义。然占卜之属，特以五音、十二律定数，未可即指为六壬之源。《呉越春秋》载伍员及范蠡“鸡鸣”、“日出”、“日映”、“禺中”四术，则时将加乘，与龙、蛇、刑、徳之用，一如今世所传。而《越絶书》载公孙圣亦有“今日壬午时加南方”之语。其事虽不见经、传，似出依托，然赵煜、袁康皆后汉人，知其法着于汉代也。其书之见于史者，《隋志》二家，《唐志》六家，《宋志》三十家。而焦竑《经籍志》所列，多至八十三家，然多散佚不传；其存者，如徐道符《心镜》，蒋日新《开云观月歌》，凌福之《毕法赋》，及《五变中黄经》，术家奉为蓍蔡。而流传既久，其说多岐，或専论课体而失之拘，或専主类神而失之粗，或杂取神煞而失之支，又皆不可以为法。是书指《大全》，闲人按总集诸书遗文，首载《入手法》、《总钤》及贵神月将徳煞、加临喜忌，旁采唐以来诸论，若《括囊》、《云霄赋》、《课经》之类，而纬以《心镜》、《观月》诸篇，采撷颇为详备。案《明史?艺文志》有袁祥《六壬大全》三十三卷，名目相同而卷帙不符，未必即祥所辑。要其博综简括，固六壬家之总汇也。惟是六壬所重，莫过于天乙贵神阴阳顺逆，为吉凶所自出，如匠者之凖绳矩矱。而先天之徳起于子，后天之德起于未，以五干徳合神取贵。承学之士多未究其源，我圣祖仁皇帝《御定星历考原》一书，贯串玑衡，权舆圭臬，以订曹震圭昼丑夜未之讹，实足立千古之标凖。我皇上御纂《协纪辨方书》，复申畅斯旨。谨按《呉越春秋》所载子胥之占，三月甲戌，时加鸡鸣，而以为青龙在酉，是甲日丑为阴贵也。范蠡石室之占，十二月戊寅，时加日出，而亦以为青龙临酉，功曹为螣蛇，是戊日丑为阳贵也。沿溯古义，皆与圣谟垂示先后同符，是书所取天乙尚沿俗例，卷中仅载先天贵人一图而不用，未免失之舛漏。又所载十二宫分野，亦多拘牵旧说，未能订正；今以原本所有，姑仍其旧録之，而附订其失如右。
乾隆四十六年九月恭校上
总纂官 臣纪昀 臣陆锡熊 臣孙士毅
总校官 臣陆费墀

钦定四库全书
六壬大全卷十一 《毕法赋》上
《六壬毕法》正文
第一法：前后引从升迁吉，第二法：首尾相见始终宜。
第三法：帘幕贵人高甲第，第四法：催官使者赴官期。
第五法：六阳数足须公用，第六法：六阴相继尽昏迷。
第七法：旺禄临身徒妄作，第八法：权摄不正禄临支。
第九法：避难逃生须弃旧，第十法：朽木难雕别作为。
第十一法：众鬼虽彰全不畏，第十二法：虽忧狐假虎威仪。
第十三法：鬼贼当时无畏忌，第十四法：传财太旺反财亏。
第十五法：脱上逢脱防虚诈，第十六法：空上乘空事莫追。
第十七法：进茹空亡宜退步，第十八法：踏脚空亡进用宜。
第十九法：胎财生气妻怀孕，第二十法：胎财死气损胎推。
第二十一法：交车相合交关利，第二十二法：上下皆合两心齐。
第二十三法：彼求我事支传干，第二十四法：我求彼事干传支。
第二十五法：金日逢丁凶祸动，第二十六法：水日逢丁财动之。
第二十七法：传财化鬼财休觅，第二十八法：传鬼化财钱险危。
第二十九法：眷属丰盈居狭宅，第三十法：屋宅宽广致人衰。
第三十一法：三传递生人举荐，第三十二法：三传互克众人欺。
第三十三法：有始无终难变易，第三十四法：苦去甘来乐里悲。
第三十五法：人宅受脱俱招盗，第三十六法：干支皆败事倾颓。
第三十七法：末助初兮三等讼，第三十八法：闭口卦体两般推。
第三十九法：太阳照武宜擒贼，第四十法：后合占婚岂用媒。
第四十一法：富贵干支逢禄马，第四十二法：尊崇传内遇三奇。
第四十三法：害贵讼直作曲断，第四十四法：课传俱贵转无依。
第四十五法：昼夜贵加求两贵，第四十六法：贵人差迭事参差。
第四十七法：贵虽在狱宜临干，第四十八法：鬼乘天乙乃神祗。
第四十九法：两贵受克难干贵，第五十法：二贵皆空虚喜期。
第五十一法：魁度天门关隔定，第五十三法：罡塞鬼户任谋为。
第五十三法：两蛇夹墓凶难免，第五十四法：虎视逢虎力难施。
第五十五法：所谋多拙逢网罗，第五十六法：天网自裹己招非。
第五十七法：费有余而得不足，第五十八法：用破身心无所归。
第五十九法：华盖覆日人昏晦，第六十法：太阳射宅屋光辉。
第六十一法：干乘墓虎无占病，第六十二法：支乘墓虎有伏尸。
第六十三法：彼此全伤防两损，第六十四法：夫妇芜淫各有私。
第六十五法：干墓并关人宅废，第六十六法：支坟财并旅程稽。
第六十七法：受虎克神为病症，第六十八法：制鬼之位乃良医。
第六十九法：虎乘遁鬼殃非浅，第七十法：鬼临三四讼灾随。
第七十一法：病符克宅全家患，第七十二法：丧吊全逢挂缟衣。
第七十三法：前后逼迫难进退，第七十四法：空空如也事休追。
第七十五法：宾主不投刑在上，第七十六法：彼此猜忌害相随。
第七十七法：互生俱生凡事益，第七十八法：互旺皆旺坐谋宜。
第七十九法：干支值绝凡谋决，第八十法：人宅皆死各衰羸。
第八十一法：传墓入墓分憎爱，第八十二法：不行传者考初时。
第八十三法：万事喜忻三六合，第八十四法：合中犯杀蜜中砒。
第八十五法：初遭夹克不由己，第八十六法：将逢内战所谋危。
第八十七法：人宅坐墓甘招晦，第八十八法：干支乘墓各昏迷。
第八十九法：任信丁马须言动，第九十法：来去俱空岂动宜。
第九十一法：虎临干鬼凶速速，第九十二法：龙加生气吉迟迟。
第九十三法：妄用三传灾福异，第九十四法：喜惧空亡乃妙机。
第九十五法：六爻现卦防其克，第九十六法：旬内空亡逐类推。
第九十七法：所筮不入仍凭类，第九十八法：非占现类勿言之 。
第九十九法：常问不应逢吉象，第一百法：已灾凶逃返无疑。
《毕法》正文终

前后引从升迁吉第一 引干宜进职，引支宜迁宅。
夫前引后从格者有二等，如遇初传居干前为引，末传居干后为从，值此格者，必升擢官职；又如遇初传居支前引，末传居支后为从，值此格者，必迁修家宅，二事皆吉。
拱贵格 引从天干格内，如庚辰日寅加酉为初传，子加未为末传，此乃初末引从庚干在内，干上丑为昼贵人，兼三传下贼上，岂不应升擢官职也？夜占乃墓神覆日亦无畏，缘中传未作天乙冲破丑墓，乃为吉课也。
两贵引从天干格 如壬子日初传巳加子为昼贵，末传卯加戌为夜贵，亦是墓神覆日，赖中传之戌冲辰，不畏墓也。凡值此例，必得上人提携，或两处贵人引荐成事，如辰为月将尤妙也。
初末引从地支格 如己亥日初传巳加子，末传卯加戌，亦系引从地支格，虽初末加其干墓覆支，赖中传之戌冲辰亦无畏，宜迁修家宅则吉。又如丁亥日初传巳加子，末传卯加戌，亦初末引从地支格，奈昼夜天将皆是白虎居于支上，岂宜迁修宅舍乎？殊不知亦赖中传戌蛇冲辰虎，不为害也。如用辰为月将尤为妙也，或占人行年本命又居巳位，以巳上二戌冲辰，众凶皆散矣。
昼夜贵人临干支上拱其年命在内者 宜告贵用事，必得两贵人成就。如丁酉日酉加丁，亥加酉，占人年命在申；丁巳日亥加丁，酉加巳，占人年命在午；癸亥日巳加癸，卯加亥，占人年命在子。
凡干支夹拱在下层，惟甲子、甲辰、癸亥、癸卯。在上层惟庚午、庚戌、丁巳、丁酉。
易无思注：此处可不必分上下层。甲寄寅宫，与子或辰；癸寄丑宫，与亥或卯；庚寄申宫，与午或戌；丁寄未宫，与巳或酉。以上皆形成夹拱。甲子日及庚午日伏吟课，天盘上可见干支拱贵；丁巳日及癸亥日伏吟课，天盘上可见干支拱日禄；丁巳日、癸亥日亥加未，丁酉、癸卯日酉加未，在天盘上可见两贵临干支拱年命。
二贵拱年命格 如癸未日初传巳加子，未传卯加戌，占人行年本命在亥，宜告贵成事，名末助初财初德，亦贵人助贵人也。
干支拱定日禄格 惟伏吟卦为的，如丁巳、己巳、癸亥皆伏吟，宜占食禄事。癸亥为嫌禄空。
干支拱夜贵昼贵格 惟伏吟为的，如庚午、己酉支干拱夜贵，甲子支干拱昼贵，皆伏吟卦，宜告贵人求事。
初中拱地盘贵人格 如庚午日干上戌，支上申，乃支干并初中拱夜贵也；又庚午日干上酉、支上未，又庚午日干上午、支上辰，乃支干初中皆拱地盘之夜贵，皆宜告贵而成合事。余皆仿此。

首尾相见始终宜第二 攻必取，战必胜。
谓干上有旬尾，支上有旬首，名周而复始格，亦名一旬周遍格，凡值此者，占事不脱，所谋皆成。占赴试，宜代工；占讼宜换司易局；占交加用事，去而复来。惟不宜占释散事，如有忧疑，其事尽在未能决断。
干上有旬尾，支上有旬首，惟乙未卯加辰、辛丑卯加戌、丙申卯加巳、壬寅卯加亥、戊申丑加巳五日有之。干支隔四位方有。前四日俱甲午旬，惟戊申乃甲辰旬。
干上有旬首，支上有旬尾，惟乙丑子加辰、辛未子加戌、丙寅丑加巳、戊寅戌加巳、壬申子加亥五日有之，诸占亦照前断。惟戊寅乃甲戌旬，其余四日俱甲子旬。
天心格 乃年月日时皆在四课之内，凡占乃非常之事，即日而成，或干天庭之事，定然成就。如占阴私、常用鄙俚之事，反成咎也。
回还格 乃三传在四课之中。如辛亥日干上酉、亥上戌，三传戌酉申是也，此以不备言之。至于干支自作三合者，内多回还格，乃干支相会，不可作不备言之。如丁卯、丁亥、己卯、己亥，皆干上卯或干上亥，诸如此类，占凶凶成，占吉吉就，凡事只宜守旧，不能动作。如占病，其病难退，讼不解。如女命占得干加支，男命占得支加干，来意占婚尤验，宜详其生、克、空、脱、刑、冲、破、害、墓言也。

帘幕贵人高甲第第三 班超封万里之侯。
帘幕官者，如昼占乃夜贵，夜占乃昼贵。如占科目，专视此神，临于占人年命之上，或临日干上，试必高中矣。凡庶人占得帘幕，得林下官扶持。如有官人占得之，为休官之象。
旬首作帘幕官者临年命、日干之上尤的，惟乙己辛日有之。
又辰戌作旬首临年命、日干者必中魁元，乃甲辰、甲戌两旬二十日有之。
斗鬼相加格 或丑加未，或未加丑作年命日干者，亦中魁元，缘丑有斗，未中有鬼，斗鬼二字合而为魁故也。
亚魁星，天盘酉临年命日干者，占试必高中，缘酉为从魁也。以上诸说忌空亡。
德入天门格 乃日德加亥为用，士人占之必高中。亥为天门，德者得也。
真朱雀格 如六己日于四季年占，用夜贵逆布，乃朱雀乘午，占春闱，其文贴上意，必得高中，缘朱雀主文书，生太岁又生日干。如真朱雀克太岁，占讼必达朝廷，罪必致死，惟申酉岁的。
朱雀乘神克帘幕官，占试其文不贴主文意。
朱雀乘丁马，榜将出， 忌。
昼夜贵人拱年命者，赴试必中。如丁酉日干上酉、支上亥，占人年命在申，大宜占试，缘干支上神作昼夜贵人拱年命上河魁。
源消根断格 如癸卯日干上卯、支上巳，年命在寅，大宜占试，不在此论，缘只取二贵拱年命也，但高中矣，恐以不摄终成劳瘵。
帘幕贵人尤分喜畏，细具于后。甲日不喜未墓为之，庚日不喜丑墓为之。又甲寅日不喜丑空为之，庚寅日不喜未空为之，丙寅、丁卯日不喜亥空为之，己卯、乙亥日不喜申空为之，壬子、癸丑日不喜卯空为之，壬寅、癸卯日不喜巳空为之，六辛日不喜午克为之，又辛亥日不喜寅空为之，空亡尤甚，使试官置卷不视，徒劳一次。
占武举法，以巳为弓弩，申为矢箭，申加午必箭中红心。如申加寅、申、巳、亥为四脚花，以第几课发用言其箭中之数。四墓脱垛。

催官使者赴官期第四 惟将赴任宜见。
凡占上官赴任，见日鬼乘白虎加临日干或年命之上，乃名催官使者，纵是远缺，必催速赴任也。如催官使者空亡，又是虚信，或被遣差。
催官符 如官星临日干年命者，其三传上神生其官星是也。
恩主举荐例 传、年、日辰有父母爻者是，亦为食禄之地，如值长生作贵人亦如之。如乙日见日贵为父母，己日见夜贵为长生。外乙卯日昼贵空，己卯日夜贵空不用。
四时返本煞 占赴任极迟。夫返本煞者，春得金局，夏得水局，秋得火局，冬得土局是也。如赴任占得返吟，多不满任。

六阳数足须公用第五 随六三，系丈夫，失小子，随有求得，利居贞，扬兵于九天之上。
六阳格 谓支干四课三传皆居六阳之位是也，凡占皆利公干而不利私谋。假令庚子日第一课戌加庚，第二课子加戌，第三课寅加子，第四课辰加寅作初传，其中传午加辰，末传申加午，卦名登三天，宜占天庭事，有动达高尊之象，如君子占之稍畏初中空亡而减力。如常人占之，赖初中空却省力也，尤未免公干，明白事理。
悖戾格亦名倒拔蛇 如甲午日干上子，虽四课三传皆处六阳之地，缘三传退间，主事间阻艰难，兼被初传戌财引入中末鬼乡，凡占事皆艰辛，尤不免公用也。如甲戌日干上子，四课三传亦皆处六阳位，以上是自夜传出昼，尤明白。
五阳格 课传居五阳之上者，或占人年命填之，亦名六阳，事主公用明白，利公不利私也。此例极多，不暇细具。

六阴相继尽昏迷第六 随六二，系小子，失丈夫。伏兵于九地之下。
六阴格 谓课传皆居六阴之位是也，凡占利阴谋私干，不利公闻，尤尽昏迷也，或自昼传夜昏迷愈甚。如己卯日第一课酉加巳，第二课亥加酉作初传，第三课巳加卯，第四课未加巳，中传丑加亥，末传卯加丑，课名溟蒙，凡占事必是阴谋奸私之象，兼天将天后、螣蛇、六合、元武，支干上皆乘盗气，又是弹射发用坐于空乡，至费力而不可言也，占病必死，求望皆为脱耗。又己亥日干上巳同。
五阴格 课传止五阴者，占人年命填之，凡占利私不利公，利小人不利君子。
源消根断格 如癸卯、癸未、癸巳，干上卯，课传俱在五阴之位，又是下生上神，迤逦而脱去，占病缘不摄而致病，岂不危绝乎？凡占皆脱耗，其法如神，切宜秘之。
又如辛卯日干上子，自干至支及初中末，迤逦下生上神，尽被脱盗，虽不系五阴位全，其理其理一同。以上例除占病外，诸占未免脱耗，日渐消铄也。

旺禄临身徒妄作第七 不战而屈人之兵。
谓日之禄神，又作日之旺神，临于干上者，切不可舍此而别谋动作。如乙卯日干上卯，幸得乘日之旺禄，何不守此，乃舍而就初传之财、中末之生，殊不知皆是旬内空亡，既逢干空，不免啰呖，再归干上就禄就旺，诚所谓“到处去来，不如在此。”之语也。又乙酉、乙亥日干上卯，癸巳、癸丑日干上子，辛卯、辛丑、辛酉日干上酉，己亥、己酉、己巳日干上午，虽不系己土旺神，亦可用也。以上皆在钤内。又如辛巳日，虽干上酉为日之旺禄，奈是旬空，既旺禄空亡，必所得不偿所费，反不宜坐用，未免弃禄而就三传之财，及别谋改业，遂致亨旺，切不可如前论之。又如癸亥日，干上虽乘子为日之旺禄，亦是旬空，未免弃禄而就初传之戌，乃值日鬼乘白虎，又不免向前投中传酉，又值败气，又坐鬼乡酉加戌为鬼乡也，迤逦至于末传申，始逢日之长生，凡值此课，未免舍空禄而就艰难中，更进一步，始得如意，此意法奇妙。丁亥日干上午，乙巳日干上卯同。外有乙未日干上卯，缘是闭口之禄而不可守，遂投初传，奈是昴星不入之财，不免中传再归干上受其旺禄，又不能守，致于末传，弃禄而归于末传宅上，受其干墓之乡，以此占之，乃见食于人，把心不定，终处于家中受困厄而已。
禄被元夺格 如辛卯日，干上酉为日旺禄，缘昼乘元而夜乘虎，遂不可守，未免投初传丑，又是日墓，中传子又是脱气，末传又是丁亥乘虎而遥伤日干，自末传至干，虽欠一位，终不能复投其旺禄也。此例尚有，皆在钤内，甚详。又辛未日干上酉，夜乘虎，支上午火，初巳、中归巳乡，末丁卯。

权摄不正禄临支第八 不为邻国之游士，亦作幕府之客臣。
谓日干禄神加临支辰上者，凡占不自尊大，受屈折于他人。如占差遣，主权摄不正，或遥授职禄，或正宜食宅上之禄；或将本身之职禄替于儿男者，斯占尤的。且此例每日有一课，可逐类而言之。假令甲子日寅加子，乙丑日卯加丑之类，不暇细具，皆仿此。
禄被支墓克脱 外有日干之禄加支上，被支辰墓其禄，或被支克其禄神者，必因起盖房宅而失其禄。或被支辰脱其禄神者，必因起盖房宅而以禄偿债。假令辛丑日，酉加丑，乃禄神受墓。又乙酉日卯加酉，乃禄神受宅克。乙巳日卯加巳，乃禄神受脱。此例极多，不暇细具，余仿此。

避难逃生须弃旧第九 四面受敌，亦有无敌之处。
避难逃生格 如甲子日戌加子作初传，虽曰日财，乃是旬空，中传申金又是日鬼，末传午火作日之脱气，且三传既无所益，不免只就干上子水而受生，乃应避难而逃生之语。丁卯日干上亥，乙亥日干上酉，戊寅日干上申，庚戌日干上午，辛未日干上丑，戊午日干上辰，己巳日干上酉，辛酉日干上亥，壬申日干上寅，庚辰日干上子。
避难逃生，如甲子日辰加寅为初传，虽曰日财，奈昼夜天将皆是六合，其财受上下夹克，终不可得，中传午火乃日之脱气，末传申金又是日鬼，三传既无所益，不免日干就子支上而受生，亦谓之避难而逃生。又如庚子日子加申，此乃支神上门而脱干，兼三传水局皆作脱气，及昼夜天将蛇龙武皆是水中之兽也，愈击其水而蚀庚金，诚所谓脱耗迍邅，而不可逃；熟视之，天盘申金坐于辰土之上就生，子水坐于申金之上长生，岂能蚀天上之申金？亦为避难逃生也。
占人本命作丁神，动摇不安，而坐长生之上，亦为避难逃生。
避难逃生而终不能逃生者，例如丁亥日干上戌，夜占昴星，三传午戌寅，缘始弃干上之墓，遂投初传之禄，奈是旬空，不免弃空禄而再归干上中传戌墓，终不可受，其久困又投未之长生，奈值白虎，未免止居宅中，受惊危之长生尔。
避难逃生得财格 如壬午日，辰加亥作初传，乃是墓神覆日为用，三传辰酉寅，不免弃墓而投中传酉金之生，又是旬空，遂再投末传寅木，又是脱气，然后弃其三传，而壬干加午而取财也。如丙寅日寅加丙，申财加亥乘元，三传亥申巳，缘申见在之财落空，又焉能求外来之财也。
舍益就损格 亦名不受福德，贲初九：“贲其趾，舍车而徒”。如壬寅日不就干上之申金为长生，愿以壬干加寅木而受脱。
舍就皆不可格 如乙酉日干上亥，辛丑日干上未，唯有庚子日干上辰乃空亡，庚午日干上戌乃空亡。
墓作太阳格 谓墓神覆日，却作太阳，处难中得上人提携，共有五等：一、就干上之生，二、就支上之生，三、日干坐地盘之生，四、本命乘丁坐地盘长生，五、日干下临财乡。

朽木难雕别作为第十
谓斫轮课中，卯为空亡者，故名朽木不可雕也。凡值此例，宜改科易业而别作营生。如庚戌日卯加申，辛亥日卯加辛，此二者尤的，余有癸丑日卯加申发用。
斧斤不利格 如丁丑日卯加申为发用，乃申酉空亡，卯木加空地，非朽木难雕之例也，凡谋不遂。

众鬼虽彰全不畏第十一 虽有乌合之敌众，难当虎豹之雄师。
假令壬辰日戌加未为初传，丑加戌为中传，辰加丑为末传，三传戌丑辰皆是日鬼，诚为凶也，殊不知干上先有寅木可以敌其三传之土，制鬼贼不能为害，兼是蒿矢择比为用，又坐空乡，鬼力至轻也，凡占未免先值惊危，下稍北海闲人按：下稍指事情的结局无畏，但言必有人相谋害，终不能为祸也。如用夜贵，初乘白虎，尚可畏焉。如用日贵，全无畏矣。且论寅木切不可作脱气言之，实为救神，其寅木论如孔氏门下有子路能御侮者也。又如壬戌日干上寅，丙子、丙申、丙辰干上丑皆是。己亥日干上申夜贵，必得贵人力。
家鬼取家人，如己丑日干上申，支上寅为用，三传寅卯辰，如用夜贵，必得贵人解救，自支寅木发用，中末传俱归木乡，凡值支上有鬼，引入鬼乡者，皆如此说。如丙申日干上丑，丙寅日干上辰，从支阴发用为鬼，亦以家鬼断，赖干上有救，有官人可，病讼凶。
家人解祸格 如癸亥日辰加癸为用，三传辰未戌皆是土神，并来伤干，兼夜天将皆是蛇勾虎，诚为凶也。殊不知支上有寅木可以敌鬼，不为凶咎，此例必得宅中之人解祸，余仿此。
引鬼为生格 谓初传日鬼，而生其末传来育干者是也。如丙子日并干上子为初传，虽是鬼却生末传寅木，作丙火之长生，反不畏干上之子水，亦赖宅上未土为救，是丙子日是也。丙午日亦有丑土为救也，余不为救。己丑日卯加申，甲寅、甲午日酉加寅，乃先凶后吉。
传鬼为生格 三传皆作日鬼，反生起干上之神而育干者是也。如庚午日干上辰，三传戌午寅火局，虽全伤日干，殊不知三传反生干上辰土而育养庚金也。又癸巳日巳加酉，用昼将皆土克日，殊不知土将生三传金局，三传金局生干，乃凶返吉也。
贵德临身消除万祸格 如如乙丑、乙巳日并酉加巳为初传，三传金局并来伤其乙干，如用昼贵，凶不可遏，设用夜贵反为吉，言初传酉金上被塍蛇克，下被巳火伤，又被中传丑土来墓，末传巳火来克其酉金，全无力来克干，纵然干上乘申金，又为贵人、又为日之德神临身，能伏诸煞。
天将为救神格 如辛巳日午加辛为用，三传火局并来伤干，诚为凶也，如观天将，昼夜皆是贵、常、勾土神，而窃其火气生其日干，亦宜免祸。
脱气为救格 如壬子日未加卯为用，三传木局并来脱干，且此例既无日鬼，岂宜处于众鬼虽彰全不畏者之例，三传木局切不可作脱气言之，如用夜将，缘三传天将皆是勾、常、贵人土神，并来伤壬干，反赖三传木局去其土将，岂不应斯格也。余五壬日干上卯，夜贵并如其说。壬戌、壬子、癸卯、癸亥，三传未卯亥夜同。

虽忧狐假虎威仪第十二 夫仗他人之力，乞儿向火何倚冰山之徒。
狐假虎威格 如丁未日干上子，其丁火实畏子水所克，反倚赖支属土却能制其子水，不敢来伤丁干也，疑丁火喻狐，未土喻虎，故名为狐假虎威仪之例也。凡占切不可动谋，如动用离其未土，其子水随踪而伤丁火也。又辛亥日干上亥，昼虎夜元皆乘脱气，尤赖亥水坐于戌土之上，尚惧戌土，不至辛金全脱，尤不宜动作，稍如前例。余五辛日亦可如此说。

鬼贼当时无畏忌第十三 吴释越而终为越灭吴。
假令戊子日干上午，三传寅卯辰皆是日鬼，如春占木旺，诚所畏也，殊不知木至春令而荣旺，既贪荣盛而无意克土，故戊土不畏木克也。此例虽春占无畏，防至夏秋其祸仍发，如有祸时，便宜断绝，免致后患，其余传内全逢日鬼者，各详四季天令而言之。
三合为鬼亦如前说。

传财太旺反财亏第十四 汉黩武而海内空虚。
假令戊申日干上丑，三传子申辰皆作日之财，兼昼夜天将皆是水中之兽，又于秋冬水生旺之月，占求财事即无财也，如取其财，切防反费己财，缘水自贪其生旺，不能与我作财，只待身旺之月，财气稍衰之月令，方可取其财。例尤多，余亦仿此。
进退连茹为财格 如网江鱼之谕求财，不宜坐财墓，亦忌财加鬼墓。
财神空亡格 求财反费己财，缘见在之财已空，求外来之财岂有得也。如辛亥日干上寅、支上卯，二财皆空。庚戌日同。

脱上逢脱防虚诈第十五 金以议和愚宋，而宋以议和自愚。
谓日干生其上神，上神又生天将者，故名脱上脱，凡占尽被脱耗，多虚诈不实之象也。假令六庚日干上子，夜将上乘青龙，此乃庚干生上神，子水又生青龙木将，那更三传皆是水局并来盗日，凡占岂不遭虚诈乎。内有庚子日子加庚，乃支上门来脱干，三传又来脱之，并三传天将夜昼俱是蛇龙元，尽被脱盗，倘熟视之，其庚居天盘坐辰土之上受生，子水居申金之上受长生，终不致脱尽，不可不知。六甲日干上巳，昼占上乘太常；六乙日干上午，昼占上乘天空，六丁日干上丑，昼占上乘太阴。
无依脱耗格 惟丁未日反吟，昼占乃干生丑，丑生将，一火逢九土，如忧事不止一件，若止见一件，别项又来，必有大灾。六己日干上酉，夜占上乘天后。
脱盗格 乃干上逢脱气，天将作元武者例，亦如前说。六辛日干上亥，夜占乘元武；六壬日干上寅，昼占乘元武；六癸日干上寅，昼占上乘元武。余有甲午日午加甲，三传又是火局，并支来盗干，虚诈尤甚。内辛亥日干上亥尤可恶，缘支干上皆脱，初墓又坐脱方，中末空亡，昼虎夜元之将日上俱值，其凶可见。

空上乘空事莫追第十六 陈隋基业于唐，五代收功于宋。
谓上见旬空乘天空者，凡占指空话空，全无实象。如甲申日干上未，昼占上乘天空。余占日上空亡，上乘天空，皆仿此。
脱空格 谓干上有脱乘天空，亦名脱空神，凡占皆无中生有，尽是脱空，全无实踪，不足取信也。如辛卯日干上子，昼占上乘天空，初传又是遥克，中末皆空亡，凡占尽被脱空。六辛日干上子，昼占乘空；六乙日干上午，昼占乘空，余日皆仿此。
但凡遥克为用作空亡，或坐空乡，或乘天空者，凡占皆虚无不实也。

进茹空亡宜退步第十七 坎初六：“习坎，入于坎窞，凶。”遇此课宜班师。
假令壬子日干上子，三传寅卯辰，皆是空亡，既向前值三空亡，即宜退步，抽身缩首，却就支干上子与丑合，反有所得，庶使壬水不被传木全脱，可以全身远害，不利托人。如甲午日干上卯，三传辰巳午亦皆是空亡，亦宜退步，庶乎甲木不被传火脱尽，奈支干前后夹定脱气在内，尽被脱空而无穷也，如遇丑为年命，始宜退步就其禄神。
脱空格 如癸丑日干上寅，自是空亡，那更寅卯辰为三传，使癸水生其脱空，虽有千金亦不周其足，如昼占乘元武在干上尤甚，占讼费而不直，占病脱而虚甚，终不能退步。

踏脚空亡进用宜第十八 四课三传俱退连茹，丁巳日干上午，三传卯寅丑，宜深入重地。
谓退步传全值空亡者，故名踏脚空亡，既退后遇空，宜进而不宜退也。如戊申日干上辰，三传卯寅丑皆作日之鬼，幸遇鬼空，足可以脱灾避难，惟不宜守旧，缘干上乘墓，反宜于三传之外，向前一步，便逢禄神，此却不利有官人占之，缘官爻空亡故也。
寻死格 如丙午日干上辰，三传卯寅丑，虽三传生日，岂宜皆空，如占病，乃寻死格也。占父母病死尤急，如占子息病无畏，占讼理亏，必官人不主张，缘生我者空亡故也。如乙卯日干上卯，亦若寻死格。已上例如背后有三阱坑，岂宜退乎，如退则脚下踏空，反陷其身，凡占宜催督。
踏脚空亡格 惟不宜进前者例，但占事虚声而无成就耳。如甲子日戌加子为初传，乃是本旬之空，申加戌为中传，乃后旬之空，午加申为末传，乃外后旬之空亡，故向后全无实意，尽无成就。甲申日午加申，乙卯日丑加卯，丙辰日丑加卯，丁巳日丑加卯。

胎财生气妻怀孕第十九 
谓日干之胎神，作日之妻财，又逢月内之生气者，如占妻必孕也。如壬寅日干上午，七用占，午加亥为发用，壬水胎在午，又是日之妻财，及七月生气在午，占妻必有孕而无疑。五壬日干上午，七月占皆同。六庚六辛日干上卯，四月占皆然。六戊六己日干上子，正月占亦主孕喜，何故言？戊己土神胎亦在子，或有用午为胎神者，不可不知，未免略具，拟土神歌于后。歌云“戊己当绝在亥怀，明知子上是胞胎。”云云。
支之胎神作月内生气，占妻有胎孕亦确，不必作干之财，惟此胎神临妻之年命尤好，或临支上亦同。妻财作生气，纵不作胎神亦可用。
损胎格 如壬辰日干上午为发用，又七月占，虽妻财作胎神乘生气，必后有损孕，缘午作空亡故也。余仿此。
妾孕格 如辛癸巳日，胎神为生气，乃妻妾之妹有孕尤验。如丙丁日胎神在子，如正月占非妻有孕，即是偏房也。
私孕格 如辛癸日乘元有私。外有甲乙日胎神在酉，十月占；丙丁日胎神在子，正月占，非妻有孕，必是偏室婢妾有胎孕也。如作空乘死气，必是鬼胎也。
互胎格 如戊寅日干上酉，乃支之胎神，支上午乃干之胎神，又作夫妻之行年本命，必然妻怀孕喜，不必寻生气及财神也。乙丑、己未、癸未，干上子；己未、癸丑、己丑、辛未、丁丑，干上午；甲申干上卯，庚寅干上酉，已上并是干上得支之胎神，支上得干之胎神也。
忧子格 论孕产，乃六合三月占加申、四月占加酉，乃月之死气克六合，至产则忧子凶，此二例乃天后、六合为子母之类也。
忧母格 如十一月占天后乘辰，五月占天后乘戌，八月占天后乘丑，二月占天后乘未，已上者乃月内死气克天后也，如至产期必忧母凶。
子恋母腹格 如干加支、支加干而互相生者，乃名子恋母腹，利占孕则保育，不利占产，如至产期占之，迟生则吉。外有支加干而克干者，主产速，或无克亦产，支为母俯首已见其子也。
损孕格 如壬辰日午加亥，癸巳日午加丑，庚戌日卯加申，辛亥日卯加戌，戊午日子加巳，己未日子加未，甲戌、乙亥日酉加巳午，丙辰、丁巳日子加辰戌丑未，已上例缘胎神作空受克，占产当日便生，占孕必损。
月厌煞 如三月占，不宜申加母年命上，九月占，不宜寅加母年命上，缘死气作月厌，占产必凶。六月占，巳加母年命，十二月占，亥加母年命上，缘生气作月厌，占产必速生。
养神二血法 如丙丁、戊己日，胎神在子，养神在丑，如在正月占，言血支血忌皆在丑，并养神而克胎神，如占产生速，如或占孕有损无疑。如在十二月占，言血支血忌皆在子作胎神，如占产亦生速，如占孕亦防损。已上血忌作空亡或坐空乡，占孕占产亦无妨也。
三元胎格 如寅加亥为生元胎，怀孕之时渐有生意，生下男女，必兴旺家门也。如寅加巳为病元胎，如值此怀孕之时，母常有病，生下男女多病不甚长进。寅加辰为衰元胎卦，惟乙未日亥加丑昴星一课是也，怀孕之时，家道日渐衰替，生下男女身躯衰弱，全无生意。
昴星格 刚日生女，或柔日虎视生男，取俯仰而生故也。
胎受克绝格 胎神临本日及临绝受克。六壬日午加亥，六庚日卯加申，乃胎临本日，占产可言当日便生且安好。或六癸日午加亥，六辛日卯加申，乃胎神临绝受克，占孕占产俱畏。六戊日子加巳，同六甲日亦如前说，且占产稍不畏矣。
小产法 如母之年命上神冲克胎神者，纵作生气，必是小产，此法极验。
胎神坐长生格 如丙丁、戊己日子加申，庚辛日卯加亥，壬癸日午加寅，甲乙日酉加巳，大宜占孕，惟不利占产，占得此者反凶。
腹胎格 腹加胎神，丑为腹也。如甲乙日丑加酉，丙丁、戊己日丑加子，庚辛日丑加卯，戊己壬癸日丑加午，如值此，来意妻必有孕，缘胎在腹内，丑为腹之类加临胎神故也。
腹空格 如天盘之丑作空或落空，如占产则生速，缘腹空而必已诞其右子，占孕必损孕。
全伤格 支干全伤，子母俱凶，独支受伤害母，独干受伤害子。如产期以本月之内破胎之日生，或害胎之日生，或刑胎之日生，或月内生气之日生，或以子息爻中长生之日生，或以五行养处生，如甲乙日以戌为养神，或以逐季之天喜神所临之日生妙矣，夫天喜者，乃逐季之养神也。以上不利占孕，反有损。
纳音法，又妻本命纳音之胎神，冲破之日生产尤验。
夹定三传格 如干支夹定三传，或初末六合，如占产，子母俱不可保，缘气塞于中故也，如约母之年命透出支干之外，可免母之凶也。

胎财死气损胎推第二十
戊己日子为胎财，七月死气在子；庚辛日卯为胎财，十月死气在卯；壬癸日午为胎财，正月死气在午；甲乙日酉为胎财，四月死气在酉，甲戌旬鬼胎空亡，余亦仿此，全如前篇论，但凡胎神作月内之死气，妇孕不育。

交车相合交关利第二一 临机应变，或战或守，或退或和，视课体而行焉。
交车长生 大宜合本而作营生，庚寅干上亥、支上巳，甲申干上巳、支上亥，戊申伏吟，戊寅返吟。
交车合财 惟宜交关取财，以财交涉最好。辛丑干上子、支上卯，辛巳干上申、支上卯，壬申返吟，辛卯伏吟，癸未午加癸、子加未。
交车脱 虽相交涉而用事，彼此各怀相脱之意，如壬午干上未、支上寅，乙亥寅乙，戊辰酉戊，丁卯戊丁；甲申巳甲，庚寅亥寅各自脱；壬辰酉壬；乙未午乙自脱。
交车害 彼此各相谋害，但不宜相交用事，各有戾害，辛酉伏吟，乙卯伏吟，丁丑午丁，己丑午己。
交车空 如占事始初相交之时，极和极美，后总成画饼，靡不有初，鲜克有终也。
交车刑 如结交朋友，正和美中必致争竞，各无礼也。丙寅、戊寅伏吟，辛未辛丑伏吟。
交车冲 不论亲疏，先合而后离，夫妇、父子、兄弟、客主皆然。丁丑、癸未、甲申、庚寅俱伏吟。
交车克 乃蜜里砒，笑里刀之喻也，匿怨而友其人，如相交涉，必至争讼。庚子丑庚，庚戌卯庚，辛未午辛自克。
交车三交 乃三交为三传，凡因交关用事，必有奸私，或相交涉二三事。己酉辰己，丁卯戊丁，丁酉辰丁，己卯辰己原文己卯戊己之局有误，因三传非三交，子午日无。
交车三合 乃三合为三传，支支干交车相合，亦名交合格，凡值此者，家合仁义，外人相助而成合，惟忌空亡。乙丑子乙，三传巳丑酉；辛未午辛，三传卯亥未之类。已上谓日干与支上神作六合，地支与干上神作六合，故名交车合，凡占皆主交关交易，交加交换而成合也，惟不利占解散诸事矣。此例如六十日内除甲寅、庚申、丁未、己未、癸丑五日系八专日，干支不分，交车无合，其余五十五日每日一课，更宜详其相合凶吉而言之，内有伏吟相会合者亦同其说。内辛未日干上午、支上卯，三传卯亥未，如占交易，后必龃龉；始见龃龉，后却和合，因发用乘丁也。又丙寅日返吟亦同。

上下皆合两心齐第二二 上下同心三军协力
谓支干上神作六合，地盘支干亦作六合。如乙酉、丙申、戊申、辛卯、壬寅，此五日伏吟者是也。
干支相会格 如乙酉日酉加乙，或乙加酉；丙申日申加丙，或巳加申；戊申日申加戊，或巳加申；辛卯日卯加辛，或戌加卯；壬寅日寅加亥，或壬加寅，缘上下作六合也。
上下俱合格 如日干与上神作六合，地支亦与上神作六合者。例如甲申日干上亥与甲干作六合，支上巳与地支申作六合。丁丑日干上午、支上子，己丑日同。癸未日干上子、支上午，庚寅日干上巳、支上亥。
独支干上神作六合格 如戊辰日干上丑与支上子作六合，又戊辰日干上未与支上午作六合。辛未日干上寅，又干上申；乙亥日干上酉，又干上卯；丙子日干上卯，又干上酉；戊子日干上卯，又干上酉。
交互六合格 如干上神与支作六合，支上神与干作六合。如乙丑日干上子、支上酉，丙寅日干上亥、支上申，戊辰日干上酉，辛未日干上午，乙亥日干上寅，丙子日干上丑，戊寅日干上亥，每日皆有。内有一字空亡，反为凶咎。已上相合，凡占主客相顺，神合道合之象。
外好里槎枒格 凡占皆如其言，缘支干上神虽作六合，奈何地盘支干上神却作六害也。如壬申日干上寅支支上亥作六合，殊不知壬干与申支作六害。乙基卯日干上丑与支上子作六合，其支干辰卯却作六害，况合空亡而害实在，凡事空喜而实害。辛酉日干上丑与支上子作六合，俱空，独留支干酉戌六害。又辛酉日干上未与支上午作六合，支干酉戌自作六害。乙卯日干上未与支上午作六合，卯辰支干自作六害。丙寅日干上寅与支上亥作六合，干巳与支寅却作六害。戊寅日干上寅与支上亥作六合，干巳与寅支干作六害。
日辰邻近格 缘干支相会，上神作六合者，凡占皆主有变换，彼我共谋求合之事也。如壬子日，子加亥与支上丑作六合，又是支加干兼支干相邻近也。戊午日干上午与支上未作六合，支是支加干兼支干相邻近，丙午日同。值此例者，客主相顺，神和道合。
干支相会格 缘上神相合而不相邻近者例，亦可相共谋而成合事。丙寅日寅加巳、亥加寅，丙戌日戌加巳及卯加戌，戊戌日戌加巳及卯加戌，壬辰日辰加亥及酉加辰。

彼求我事支传干第二三 彼有事必来求于我者
谓初传从支上起，末传归干上者，凡占必主他人委托我干谋事体，吉凶皆成，故占吉则吉遂，占凶则凶成，行人至，求取得。如癸酉日初传从支上巳起，末传至干上酉止，乃三传巳酉丑也。

我求彼事干传支第二四 
谓初传从干上起，末传归在支上者，凡事勉强，不免俯求于人，亦为人抑勒，难自屈伸，旺相尤吉，死囚不安，又主为卑下所屈，兼礼下求人之意，只宜低心下意，不宜高上，百事不举，家宅不和，行人未来，病者难愈，死。如丁亥日自干上酉作初传起，至支上丑作末传止也。

金日逢丁凶祸动第二五 海内方宁，不料盗贼蜂起
如有官人占之，则赴任极速，不欲占人行年上神克去六丁所乘之神。常人占之，反宜制丁乘神。谓庚辛二干，三传、年命、日辰逢旬内六丁神者，必主凶动。如乘勾陈必被官词勾追；如乘月之死气，必亲族在外府郡报死亡而动往；乘贵人必贵人差往；乘元武主逃或妻有血灾，蛇雀尤的。如庚午、辛未二日，见卯是丁神，则因妻而凶动，不然取财而祸起，或先得财而后凶。庚辰、辛巳二日，见丑是丁神，则因父母之墓田而凶动，尤分旺相为田，死囚为墓；内辛巳日昼将顺行，丑乘白虎作丁神而遥伤日干，其凶动尤速。庚寅、辛卯二日，见亥是丁神，则因子息而凶动；内辛卯日昼将逆行，亥乘白虎，凶动尤速。庚子、辛丑二日，见酉是丁神，则因兄弟或己身而凶动，尤分庚日是兄，辛日是弟及己身及禄有动遥；内辛丑日夜将顺行，酉乘白虎，其凶尤速。庚戌、辛亥二日，见未是丁神，则因父母长上而凶动，内辛亥日夜将逆行，未乘白虎，其凶亦速。庚申、辛酉二日见巳是丁神，则因官鬼及长上而凶动，尤分庚日主鬼动，辛日主官摇动。
火鬼蛇雀克宅格 缘火鬼乘朱雀而克宅神，其末传又乘丁而遥克日干者例，惟庚辰日卯加辰，冬占用昼将是也，如值此课，必遭天火焚伐而怨也。余有火鬼乘蛇雀而克宅者例。春占火鬼是午，如甲申、戊申、庚申三日并午加申，用夜将乘塍蛇而克宅，宜以井泥涂灶禳之，后例亦同。夏占火鬼是酉，如甲寅、庚寅、戊寅三日酉加寅，用夜将乘朱雀而克宅；乙卯、己卯二日酉加卯，用夜将乘塍蛇而克宅；丁卯日酉加卯用昼将乘朱雀而克宅。秋占火鬼是子，如甲午、庚午、戊午三日并子加午，用昼将乘塍蛇而克宅；丁巳日子加巳，昼将乘塍蛇而克宅；辛巳日子加巳，夜将乘朱雀而克宅。冬占火鬼是卯，如甲辰、戊辰、庚辰三日并卯加辰，昼将乘朱雀而克宅；癸未日卯加未，昼将乘朱雀而克宅；辛丑日卯加丑，夜将乘塍蛇而克宅；壬辰日卯加辰，昼将乘朱雀而克宅。
人宅罹祸格 缘日上神克日，而辰上神乘丁又克日，主身宅皆凶，人且灾而宅必动摇，惟有官人占赴任极速，宜乎昼将。凡六庚日巳加庚，六辛日午加辛者，皆丁神临宅。
蛇虎遁鬼格 专论蛇虎二爻，谓六甲日遁旬内之庚乘白虎在六处，并辛日遁旬内之丁乘塍蛇在六处者，凡占至凶至危，至怪至动，纵空亡不能解救。如甲子日，庚午加戌，三传戌午寅，又庚午加子返吟，又庚午加丑，三传辰申子，并用昼将，此乃遁旬内之庚乘白虎而遥伤日干者例。辛巳日丁丑乘蛇加巳临宅，三传午寅戌；又丁丑加申，三传卯申丑，丁在末传；又丁丑加酉，三传酉丑巳，丁在中传，并用夜将。此乃遁旬内之丁乘塍蛇而遥作日干者例。
凶怪格 谓月厌、大煞、天目、墓神、丁神，皆主怪异凶灾，并临年命日辰。如乙巳日干上未，四月占；庚辰、辛巳日干上丑，十月占，此主极怪极凶。
马载虎鬼格 如甲寅日申加午为末传，昼将又乘白虎，又伏吟，又申加戌，又申加亥，并用昼将，戊午日寅加未昼将，戊辰日寅加未，又寅加酉，又寅加亥，并用夜将，白虎克干，余甲戌及戊申此二日，虽有此例，赖鬼空亡不能为害，其余日辰极多，不暇细具，凡占主凶速。
蛇虎乘丁格 如乙亥日丑加亥，辛亥日未加亥者，乃丁作白虎而克支辰，必因家宅而有动，不然屋宇塌倒以致损人口，或染灾病而不可免。余日鬼乘丁作塍蛇尤凶尤怪。乙未日干上酉，夜乘塍蛇亦凶。外有丁神作日鬼乘白虎而克日干者，未免本身有凶动也。惟有己巳一日卯加巳夜将乘白虎而克干者是也。

水日逢丁财动之第二六 掠敌人之粮必得
惟畏占人行年上神克去六丁所乘之神，则财不动。谓壬癸二日，三传、年命、日辰之六处，逢旬内之丁神者，必主财动，及远方封寄财物付本身之象。如未有妻，则有娶妻之喜，如已有妻，则主别妻之忧。如壬申、癸酉二日见卯是丁，则因子息动而有财。内癸酉日因门户之财动，或为子息而得财。壬午、癸未二日，见丑是丁，则因官鬼之财动，内癸未日伏吟，与癸丑日同说。壬辰、癸巳二日见亥为丁，则因己身或兄弟党之财动，内有癸巳日见亥丁马交加，财动又速。壬寅癸卯二日见酉是丁，则因父母或长上而财动，内癸卯日又因门户之财动。壬子、癸丑二日见未是丁，则因官鬼之财动，内癸丑日干上未，并初传是丁，缘三传皆鬼，不可取财。壬戌、癸亥二日见巳是丁，则因妻之财动，内有癸亥，巳为丁马交加，财动尤速，离妻娶妻更的。
财乘丁马格 缘财神乘丁，或为驿马者，必因出入求财或因妻动用者，如丁马交加，必因妻财而非细之动。如己丑日亥为财乘丁马，甲辰、乙巳见未，丙申、丁酉见酉，戊子日见亥，甲戌、乙亥日见丑。太常乘日之长生临日干上者，来人必占婚姻之喜，或有锡赐物帛之事。如六甲日亥加寅，夜将乘太常。六己申加未，昼将乘太常，癸亥日干上亥，夜常，未巳卯皆财。
太常乘日之长生临支上者，宅中必有婚礼之喜，或宜开彩帛铺或开酒食店肆，后有长进。如甲子日夜占，亥加子作太常，为日长生，又是交车合并。甲戌日亥加戌，夜将亦是交车合，乘太常作日之长生，斯二例占婚尤的。甲寅日亥加寅夜，己未日申加未昼。
牛女相会格 缘丑中有牛宿，子中有女宿，子与丑合，乘太常为用。如乙丑、己丑，子加丑；丙子、壬子，丑加子乘太常，大宜占婚姻。内壬子日是芜淫体，后必不成。

传财化鬼财休觅第二七 不宜掠军粮，不可受敌贿赂
谓三传皆作日之财，而生起干上日鬼，而伤其日干者，必因取财而致祸，及防妻与鬼交而损失。余生支上鬼者，主破家。如辛亥日干上午，三传未卯亥，皆作木局为日之财，其财且不可取，欲待不取，奈财在目前，争忍舍之，设取其财，即生起干上之午火而作辛金，难免其凶祸也。此财如在虎口，又喻如刀上蜜，焉可舐，稍识事君子见其财自祸而出，必不取之，庶得全身远害。此例虽不利取财，惟宜以己财而告贵人成其事，言用昼贵，乃以财生贵，必宜侥求关节事，可谐也。余辛卯、辛未二日干上午同前说。丁巳、丁丑二日干上亥，若丁酉日干上亥，三传亥卯未全生，但日上见鬼耳，幸为贵德，宜告贵得益，宜为长上占之。若壬戌日干上未，夜乘太常，三传全脱，占病则因伤食以致邪祟侵缠，尤恐不救，如得占人年命去其干上之鬼，稍轻。内有丁丑日干上亥，三传酉丑巳，其金财不能生亥水，言初中空陷，末作天空，夜占三传天将皆土，能克去亥鬼，致使财亦不可取，祸亦不伤身，未免经繇，此二事后始无一成。并丁巳、丁酉二日，各视天将言之。
传财化鬼格 缘三传作日之财，反生起支上神而作日干者，此等祸害，必自宅中而发，惟要行年本命上神克制其鬼，庶不致深害。如乙巳未乙，三传未戌丑，支上申；丑亥丑乙，三传丑戌未，支上申；丁亥申丁，三传申酉戌，支上子，惟宜纳粟得官，或以财告贵，买恩泽而补授极妙。但有官人占之则吉，必升擢官职也。又如四己日，己卯、己亥、己酉、己未，干上亥，虽为日财，奈三传曲直木局，并来伤干，亦宜纳粟求官。
因财致祸格 或畏妻室，如带凶将，或被妻伤者，缘财爻反克干上之神者是也。如庚辰日干上丑，初传寅木为财乘白虎而伤干上丑土，必被妻伤其命，又被丑旬中之丁作墓而覆日，亦是命运灾衰，以致然耳，不然娶恶妻而不孝于父母。
财遁鬼格 缘日上神作财，却遁旬中干鬼，必因财致祸，为食丧身，因妻成讼。如甲戌日干上庚辰，甲辰日干上庚戌，乙丑日干上辛未，乙未日干上辛丑，丙寅日干上壬申，壬戌日干上戊午，癸酉日干上己巳，丁卯日干上癸酉，戊辰日干上甲子。
借钱还债格 如辛酉日干上卯、支上寅，壬子日干上巳，丙午日干上申，外有乙未日伏吟，凡干支相同者，不宜求财耳，此曰借钱还债不明也。

传鬼化财钱险危第二八 占后同前
谓三传俱鬼，则能去比肩，既无夺财之神，于传内有一作财现，其财安稳而无破也。谓三合课中虽作日之鬼，两课俱空，独存一字，中间为财者，乃名全鬼变为财，其财终是危险中出，纵得之亦不安稳，倘君子识事，必不取其财也。如占人命年上乘日鬼，其祸仍发，亦不为财也。如丙申、丙子、丙辰三日并干上丑土，可以敌其水局，独存申金为财，如用昼将，少畏龙蛇元皆水兽，恐为祸也。
取还魂债格 缘三传全为脱气，反生干上财神者。例如己丑干上亥，三传酉丑巳虽为日之脱气，殊不知金局生起干上亥水作日之财。己巳干上亥空亡尤为的验。壬寅返吟，甲戌、甲午、甲申、甲辰、甲寅日干上戌。又如丁丑日酉加巳用，墓土将生空亡之财，亦如前说。有三传为脱气，生起支上财神者，如壬寅、壬戌二日并支上午，甲午日支上戌，亦为取还魂债。
求财急取格 如乙未日未加乙，虽曰财就人格，惟宜速去取之，如缓则财反被未来墓其乙木，却恐为祸。又如辛卯日卯加辛，虽名财就人格，亦宜速取其财，如少缓，亦被卯木克其戌土，反有害也。
空财格 如丙子日酉加巳，乃空财，如用夜将反生三传之财，亦宜索债。
危中取财格 缘干克支辰为财，支上神为鬼者，不免自惊，危中取财。如甲辰日乃甲木克辰土为财，如辰上乘申是也。甲戌日支上申空亡，似乎无畏。乙丑、乙未二日支上酉，丙申日支上亥，丁酉日支上子，戊子日支上寅，己亥日支上卯，庚寅日支上巳，辛卯日支上午作空亡，不可畏之。

眷属丰盈居狭宅第二九 凡占兵利先举
谓三传生其日干，反脱其支辰者是也，值此必人口丰隆而居宅窄狭也。如甲申日干上午，三传辰申子水局全来生日，乃应人口丰盈也，申金为支辰，反生三传之水局，乃应屋舍窄狭也，如得此课，切不可迁居宽广之屋舍，恐反生灾咎，此造化使然，不可逆天理而妄作也。其余占别事，即我盛而他衰，我胜而他负，后例准此，乙酉日干上申，三传申子辰，又干上巳，三传亥子丑。
人旺弃宅格 缘三传生其日干而克其支辰者，占人虽亨旺而无正屋可居，纵为官多是寄居，或欲逃亡而弃其家尤的。如丁未日卯加未，又亥加未用，癸卯日酉加巳用，甲午日子加丑，丙戌日卯加辰用。
赘婿卦 缘支加干而被干克者，其支上又乘脱气，或克支者，必无正屋可居。如丙申日申加丙，亥脱申；丁酉日酉加丁，亥脱酉；戊子日子加戊，未克子；己亥日亥加巳，卯脱亥。

屋宅宽广致人衰第三十 占兵利为主而后应，或营空虚
谓三传窃盗日干反生支辰者是也，凡值此课，必宅不容人居止，不然人口少而居宽广之屋舍，致使人口日渐衰羸，患难俱生，惟宜弃此住场而别迁居止，庶免此患。余占事皆我衰他旺，我负他胜，后例准此。如甲辰日戌加寅，甲戌日寅加戌，又壬午日未加卯。
卖宅备患格 缘三传生支克干，惟宜兑卖宅舍，以钱预备灾患之费，如癸酉日辰加丑用，己巳日卯加未，丙寅日子加丑，癸酉日伏吟。
狮兽冲宅格 缘对邻兽头吻冲其本家，或有狮子道路冲宅，以致家道衰替，如对邻空亡不足畏也。如壬辰日，申加戌作白虎，冲支上寅；辛巳日伏吟，亥作虎冲支上巳；甲午、庚午二日伏吟，子作虎冲支上午；辛丑日酉加未作虎冲支上卯。
血厌克宅格 缘天后乘血支、血忌作月厌，临支克支，凡交易买卖铺店，皆宜忌此。如七月癸亥日，辰作天后加亥，乃夜占，缘七月血忌在辰，月厌亦在辰，又墓克其宅神故也。止有七月占有血忌与月厌同处，余中有天后临血支、血忌之例。

三传递生人举荐第三一 生干客胜，生支主胜
此格有二等，一自初传生中，中生末传，末传生日干；一自末生中传，中传生初传，初传生日干。凡占值二例，必隔三隔四有人于上位推荐之意，所谓皆赖众人之说。如欲干官及请举文状，皆宜得之，必得始终成就也。惟宜详初末空亡，如值空亡者，虽有举荐之心，终无成就之实，乃便作闲话多赤心少之语也。如辛丑日，卯加丑为初传，生其中传巳，中传巳生末传未，未土生辛干，此中空末落空，如年月并干事人命填实可成。又辛酉日干上寅，癸未日干上卯，甲子、壬申、壬辰、甲申、壬寅、壬子、壬戌并干上午；丙子、丙寅、丙辰、丙午、丙申、丙戌干上申，三传申亥寅，此数日内有传空者，有传不空者，如丙子初中空，丙寅中末空。
将生财神格 缘三传作财，其天将又生财神者，大宜取财，如六丙日酉加巳夜。
支干相生格 如壬戌日干上申，支上未土生申金，金来生日，可无畏未为鬼，然后作福。
两面刀格 如六戊日伏吟，巳申寅，末传寅能助初生干，亦能克干，俗谚云，成也萧何，败也萧何，作两面刀。
外有三传生干，天将又生传者，例如六癸日三传酉丑巳，或巳丑酉，昼占天将贵常勾。

三传互克众人欺第三二 克干客败，克支主败
此例亦有二等，一初克中，中克末，末克日干；一末克中，中克初，初克日干。凡占值此二例，必有人递互而相克害我也，或使众口一词，总相欺凌，或如常人所为凶横，遂被他人雷攻状论。如或见在朝官占得此课，宜自检束提防，恐有台阁上言之患。如丙辰日初传寅加酉，克中传未，其中传未克末传子，末传子克日干丙火。辛酉日干上卯，己巳日伏吟，六戊日伏吟，如丙子日，末传寅加未，克中传未，中传未克初传子，初传子克丙火日干。
求财大获格 如庚辰日干上丑，三传寅未子，自庚金克初传寅为财，初传寅木克中传未土，中传未土克末传子水，总为财，故求财可以大获。此法极好，他课例推。又如乙酉日未加寅，或如乙丑日干上酉，三传寅未子俱同。
土将助财格 如六丙日酉加巳，三传皆财，夜将又皆土神，尽生起财神，大宜求财事，尤宜成合万事，却不利父母，占病列，兼此人不义，多贪横发。
雀鬼格 朱雀作日鬼加干，如在朝官，防弹章，及不宜上书献策，反受责黜。六丙日干上亥夜，六庚日干上巳暮，六甲日干上酉夜，六戊日干上卯昼，壬癸日未乘雀昼贵顺行有之，但不临干，如临年命亦可用。
三传内战格 缘三传俱下贼上，迤逦克去，递相侵伐，乃名三传内战，凡占必是有窝犯，讼自家庭而出。如癸酉日，未加寅下克上，中传子加未受克，末传巳加子亦受克，且天盘未克子，子克巳，地盘寅克未，未克子，尽相伤伐而无穷也。又如戊辰日寅加酉为发用亦同。

有始无终难变易第三三 占兵有先后，互为胜负
此一句，乃是二项事体。夫有始无终者，乃因初传是日之长生，末传为干之墓是也。夫难变易者，乃初为干墓，末为干之长生是也。如乙未日，初传亥加未为干之长生，末传未加卯为干墓。占得此例者，如初起谋事之时，如花似锦，后将必无成合。又如乙丑日亥加丑，初传亥，末传未，皆自生传墓也，亦如前说。又如丙寅日戌加寅，初传戌为干墓，末传寅乃丙火长生之地，占事先难后易。又如壬子、壬寅二日，辰加寅为初传，申加午为末传，此乃自墓传生，先迷后醒，如占得此例，谋事之初，虽值艰难，已后却有成合，凡占未免先暗后明。
舍损就益格 如甲辰日丑加甲，丑乃日之破碎，支上卯又作六害，又是干之羊刃，宜弃此而就三传子亥戌为生干，凡占不免舍无益而就亨旺也。占得此例，一则有寿，二则自微至显。又如甲子日亥加甲，六月占，乃父母爻作空亡，又是死气，又为木之长生，主父母灾，如父母殁后不论。余极多，仿此。

苦去甘来乐里悲第三四 不成功处反成功
此一句亦宜分为二项说，且夫苦去甘来者，如戊午日，末传申生中传亥水，中传水生初传寅木，而克日干之戊土，诚为被寅木之苦，殊不知反赖末之申金部克其寅，又为戊土之长生，乃应苦去甘来之喻也。凡占未免先受磨折，后却安逸。又如六戊日伏吟，乃初克中，克末，末克日干，亦是先被寅苦，殊不知又赖寅径生其巳火而生戊干也，以上二例，亦可作成败萧何。
一喜一悲格 如癸亥日，干上戌乘龙克日，乃幸中不幸；支上申乘虎生日，乃不幸中幸。又癸卯日干上申乘虎，支上戌乘龙；又壬寅、壬子，戌加子发用，夜将同。如干上长生于月令无气，却喜传中见鬼，乃甲日上见亥，月令无气，传中见申酉为可生亥水也，亦名不幸中幸。
乐里生忧格 如庚寅日干上巳乃庚金之长生，支上亥乃寅木之长生，此乃先各有长生之意，然后递互相参，其庚金反被亥水脱，寅木又被巳火脱，却反为两边脱盗，凡占皆然。又甲申日干上亥、支上巳同前。庚辰日干上戌生干，支上午辰，此例止宜坐待用事，尽有其益，如若动，其支干皆坐于克乡。如庚午日干上辰土生庚金，支上寅木生午火，亦宜坐用，倘动，其支干坐于脱气乡。如庚子日干上巳作干之长生，殊不知巳火亦能克庚金，且支上酉生支，殊不知水败于酉。如癸酉、癸丑、癸巳三日，酉加癸昼占，三传虽金生日，其天将皆来伤日，虽有面前之生，背后反为深害，占病死，占讼刑，乃应俗谚云：贪得一粒粟，失却半年粮。凡占俱如是。如庚辰日干上巳，虽曰日之长生，却被末传生中传，中传生初传之巳火而克庚干。丙申日夜占，干上申，三传申亥寅，初传申加巳作日之财，受上下夹克而无用，中传为日之鬼，末传乘虎遁壬水克干，先是初生中，中生末，末生日干，后却变出许多不美，亦如前说。已上诸例，变宫商薤露。
恩多怨深格 缘干生初恩也，初生中，中生末，末却克日干，反成仇是也。如己巳日，申加巳生中传之亥水，中传水生末传之寅木，反克日干之己土。乙亥、乙未、乙巳、乙卯四日午加亥用。
不幸中幸，幸中不幸格 缘白虎却作长生，青龙却乘日鬼是也，凡占皆然。如六戊日伏吟，昼占三重白虎作长生，乃不幸中幸；如夜占三重青龙作日干之鬼，乃幸中不幸。外有戊己日返吟，三月占，生气克日，主病，死气生日主生。

人宅受脱俱招盗第三五 占兵主客俱不利
此例亦有二等，一则支上干上皆乘脱气；一则干上脱支，支上脱干。以上二例，凡占人被脱赚，家宅必被盗窃财物，如占病定然起盖屋宅费用，以致心气脱弱而成虚惫，宜服补元气药饵获愈。内有支干递互相脱者及相交涉，必是我欲脱漏彼，彼亦早办脱漏我也，既各怀脱漏之意，故应道典云：天网恢恢，疏而不漏。
遥克、昴星、别责，乘空落空为初传发用，将乘元武者，凡占定主失脱，此法极验。如乙亥日蒿矢，酉元加亥用；丙子日弹射，申元加子用昼将；己巳日弹射，亥元加酉；辛丑日别责，巳元加申夜将；庚午日昴宿，戌加酉昼将夜将有之。又有庚子日元首，辰空元加子昼将皆乘元武；辛亥卯加戌昼将，此等日乃空亡乘元武为用，但初传不系遥克并昴星。
财空乘元格 或临支发用，亦防失脱。如甲子日戌加子，昼占上乘元武，此例极多。
鬼脱乘元格 缘日鬼或脱气乘元武，来意占失脱，为发用尤的。如己酉日卯加酉昼，辛丑日亥加丑夜。

干支皆败势倾颓第三六 占兵同前
谓干支上皆逢败气者，占身气血衰败，占宅屋舍崩颓，日渐狼狈，全无长进，更不可捕捉奸私，告讦他人阴事，倘若到官，必牵连我之旧过，同时败露，各获罪也。其余占用，彼此皆值衰败，乃应俗谚云：“杀人一万，自损三千”之意也。如甲申日干上子、支上午，庚寅日干上午、支上子，丙申、丙寅日干上卯。
破败神临宅格 缘支上有败气，又为破碎煞，必宅中有人不利，而致日渐衰残，家道破败，宜详其破败者类神是何人。如己巳、己亥二日，干上乘酉，乃干之败气又作支之破碎，故总名为破败神也。以类推之，昼占必家中有破败之子，缘酉为己土之子息故也；夜乘天后因妾败。又戊申、戊寅日干上酉，壬寅、壬申、癸巳、癸亥四日干上酉，并同其其酉为婢类，亦缘酒色而败家。其余破败神临之同说。一说破败神临干主凶，非临支。

末助初兮三等论第三七 占兵视其或利主或利客
谓末传助其初传而生日干者，亦有末助初而克干者，亦有末助初传而作日之财神者，此三等皆是，傍有相助而和各成其上说。内末助初生日者，欲年命制末始可言吉，年命生末反凶。如庚午日干上午，三传午辰寅，末传寅加辰，生起初传午火而克伐庚金，末传之寅木乃教唆词讼之人也，其为公曹吏道士，为胡须人，或属虎人，或姓从木，详天将逐类而言而之，尢不宜求财取财，反为祸也，又庚辰、庚申二日寅加辰，辛未日卯加戌，甲辰日辰加子。
抱鸡不斗格 缘己亥、己酉日卯丑亥为传，庚寅日午辰寅为传，癸亥日丑卯巳为传，虽末助初而克日干者，因初传或空亡或落空本无意克其日干，其末传徒为怨憎，奈初传无力终不能克干，故取喻于抱鸡不斗之例也。
枉作恶人格 如庚戌日午辰寅为三传，末空，干上午；又庚子日午辰寅为三传，末传落空亦是。末助初传而克日干者，缘末传空亡不能助其初传，其教唆人必自败露，所以喻枉做恶人也。
谒求祸出格 乃支上神作财生干上神为鬼者，大不利谒贵求财，犯之即有祸出。如甲子甲午日干上酉，甲辰甲戌日干上申，乙亥乙巳日干上酉，乙卯乙酉日干上申，丙寅日干上子、又干上亥。
二等者，如辛酉日末传巳加子助其初传之未土生日干者例，必傍有人暗地相助推荐而致亨旺，如值末传空亡，亦名闲话多赤心少也。六戊日伏吟，己巳伏吟，己丑、辛亥、己巳、己卯、己亥、己未、辛酉七日并干上子。
三等者，如甲辰日干上子，三传戌申午，末传午加申，助其初传之戌土而作甲干之财者，凡占值此，必暗有人以财相助也。如占博奕，宜此末助初为财者作例，来意占婚尤的。如甲寅、甲午、癸未日干上子。
末助初传作日财反克干上神者，如甲子日干上子，三传戌申午；又壬申日干上酉，三传午辰寅同。
自招其祸格 缘年命自助其初传而克干者，乃自招其祸，必致患害也。

闭口卦体两般推第三八 捕盗亦可察
《心镜》云：阳神作元武，度四是终阴。闭口卦止宜捕盗贼而追逃亡，此课纵值，目前时师多未尝拈出，故立成法于后。
地盘旬首上神乘元武者，每日有一二课推之，如甲子旬中，甲子日辰戌加子，昼夜皆乘元武；戊辰戌加子昼夜，乙丑日卯加子昼，乙丑日亥加子夜，戊辰日辰加子夜昼，庚午日戌加子昼夜，庚午日辰加子昼夜，己巳日卯加子昼，己巳日亥加子夜，丙寅日伏吟夜，丙寅日申加子昼，丙寅日寅加子昼，丁卯伏吟夜，丁卯日返吟夜。
甲申旬中，甲申日辰戌加申昼夜，戊子日辰加申昼夜，又戌加申昼夜，庚寅日辰戌加申昼夜，乙酉亥加申夜，卯加申昼，丙戌日子午加申夜又返吟、伏吟昼，丁亥日午子加申夜、返吟伏吟昼，壬辰日子午加申夜、返吟伏吟昼，乙酉日巳加申夜、酉加申昼。
甲戌旬中，凡甲戊庚返吟、伏吟昼夜皆是，乙亥日巳亥加戌夜、卯酉加戌昼，己卯日卯酉加戌昼，己亥加戌夜。
甲午、甲辰、甲寅三旬，止有天盘之旬首乘元武，无地盘旬首乘元武，因元武不到东南方也，亦可如其说。凡旬尾加旬首作元武者，惟甲子甲申二旬，甲戌旬无之。
旬尾加旬首为发用者例，更值初末上下六合，则气塞于中，如占病即是痖重或患禁口痢，不然咽喉肿塞，或痰厥症，不纳饮食，如占胎产定是哑儿，如占失脱纵有傍人见其贼盗窃物，竟不肯言之，凡求人说事，人但闭口而不语有无之意。余占更详天将而言其事类，且如上乘贵人，告贵不允，上乘朱雀，占讼屈枉难伸，乘白虎占讼使人不明而伏罪，余皆仿此。但不免应闭口之意，此法尤好，如甲申、丙戌、丁亥、壬辰、庚寅日并巳加申用，甲寅 、戊午、癸亥、丙辰、丁巳、己未、庚申日并亥加寅，内惟丙辰 、丁巳为闭口发用，若甲午、庚子、丁酉日卯加午，甲辰日丑加辰，乙巳日丑加辰，甲子、丁卯日酉加了，甲戌、乙亥、未加戌，以上不必皆属闭口发用，但旬尾加旬首即有闭口之意，六旬中皆有。
禄作闭口 缘辛未日酉加寅，大不利占病，缘日禄作闭口，非旬尾加旬首，如乙未日卯加申酉，夜又乘白虎，或乘元武，不在传课，就天盘言也，亦非旬尾加旬首，辛未日酉加戌夜亦乘白虎，外有丙戌、戊子日巳为闭口禄神，但不乘虎，壬戌日亥为闭口，亦无白虎。
财作闭口或食神空亡 皆如前说。丙寅日干支上酉，丁卯日干支上酉，甲戌日干支上未，壬辰、癸巳日干支上巳，庚子、辛丑日干上卯，甲辰、乙巳日干支上丑，戊午、己未日干支上亥。

太阳照武宜擒贼第三九 不利劫营伐路
谓元武坐于太阳月将之上，占贼必败，缘贼人喜夜而可以隐形，岂宜被太阳之光照耀，以致盗贼之形现露，不劳捕捉，必然自败，纵太阳月将乘天空或作空亡，及坐空亡尤好，缘太阳不被云翳，更光明也，惟畏占时在夜，贼反大幸也。尤宜逐季推寻日出日入之时，极准。如止以卯为日出，酉为日入，则元武止有临地盘之申上者为昼，缘不临地寅卯辰巳午未故也。如推究节气，日出日入，则元武纵临酉戌，尚可作太阳照武之用也。如壬申日返吟卦，十月占，且支上寅木乃是日之盗气，上又乘元武，必是家中人作盗，后必败露，缘寅为月将照破元武故也。如辛亥日亥将戌时，三传丑寅卯，此课所合主失脱而无疑也，缘干上亥是日之盗神又乘元武，又初传是日之墓神，中传虽寅卯为日财，又是旬空，虽是太阳照武，奈何是戌时，太阳已归地下，其贼难获，此例极多，余皆仿此。至元武虽不临太阳之上，如于卯辰巳午申天盘之上者，尚可捕盗，或元武临天马六丁，更临酉戌亥子丑上，其贼终不败露，必至远窜。如占失财，其财坐长生之上者，终不致失，或所失物类坐于长生之上者，亦不至失也。
天网四张格 最宜占贼必获，谓用神与正时同克日是也，惟在破网卦反难捉贼矣。破网者，有神克其初传是也。
贼向防连坐者例 缘元武所临之神有神作六合是也。如元武加子临丑，子与丑作六合故也。
捉贼不如赶贼格 假令甲日占，以申为贼，不可便以丙火克克之，虽去其鬼贼，亦窃甲干之气，尤忧所费，以此推之，不如以壬水暗窃其申金尤生其甲木为妙。
游都下捉贼必获，游都煞者，甲己日丑，乙庚日子，丙辛日寅，丁壬日巳，戊癸日申。
玄武加丁主失脱。
贼捉贼格 如壬癸日辰戌未丑等为传，三传自相刑冲，可以凶制凶，又内有四金字可以化鬼也。又元之本家上神能制元亦是。
鬼作生气，贼来不已，如日之劫财，或占失财，亦以此为贼，或鬼贼本家与元武本家上神乘太阳，占盗立获。

后合占婚岂用媒第四十 大过九五枯杨生花，家人九三嗃嗃嘻嘻，占兵有敌与臣下私谋者
谓干为夫，支为妻，凡占婚全看此，岂宜支干上乘天后、六合，以应私情，那更女之行年居在干上，男之行年居在支上，此乃私情，先相交通，至嫁娶之时，何有用媒伐乎。如占婚值此者，必有有先奸后娶之意也。如丁卯日干上寅，昼乘六合，支上戌乘天后，又干上子夜乘六合，支上申乘天后，又干上戌乘天后，支上午乘六合夜。更看那边空亡，审其真伪，如值空亡，则虽乘天后、六合，既已坐空，乃止怀虚意也。

富贵干支逢禄马第四一 功成受赏
谓干上有支驿马，支上有干禄神者，故名真富贵卦，凡君子占之加官添俸，富贵双全，常人占之，病讼俱凶，宅移身动。如丙寅日干上申，乃支驿马，支上巳乃干禄，余仿此。

尊崇传内遇三奇第四二 如占大吉有成功封拜之喜
且夫三奇者有二等，有三传全遇甲庚戊者，有三传全遇乙丙丁者。其法亦有二，有遁旬中之干者，有遁五子元建之法者，凡值此二例，君子占之，官居一品之尊，贵入岩廊，纵使常人占之，虽无吉泰之兆，亦可消除灾祸。
遁旬中之干者，如己卯日干上午，第四课发用，初传丁丑加寅，中传丙子，末传乙亥。又己巳日丁卯加辰，丙寅加卯，乙丑加寅，又壬申日初传乙丑加子，中传丙寅，末传丁卯。戊辰日初传丁卯加辰，中传丙寅，末传乙丑。
遁甲己还生甲者，如辛巳日干上午，初传甲午加戌，中传庚寅，末传戊戌。己酉日初传乙亥加戌，中传丙子，末传丁丑，余仿此。

害贵讼直作屈断第四三 虽有深谋密计，终主败露无成
如甲申日未加申为夜贵，乃日之墓神，丑作昼贵，又受寅木克，又作天空，初传子与未又为害，如占讼理虽直而必致曲断，事小而必大凶。余占皆弄巧成拙，止宜识时而屑就，庶不为大祸，其余五甲日未加寅用夜贵，亦如其说。又如乙酉日未加寅作初传，害中传之昼贵，其象稍相类占，亦如前说，曲直作鬼枷锢，如六己日逢曲直课也也，卯加亥先曲后直，卯加未先直后曲。凡申加午为白虎投朱雀，午加辰为朱雀投勾陈，皆主讼。

课传俱贵转无依第四四 李广不封侯，乐毅见疑
如丁酉日第一课，干上酉乃夜贵，第二课酉上见亥乃昼贵，第三课酉亥相加，第四课又归亥乡，然后三传酉亥丑，此四课三传，皆是昼夜贵人所聚，名曰遍地贵人，贵多者不贵，凡占不归其一，反无依倚，或权摄所委不一，托事无成，如用夜贵，乃名咄目煞，如贵人咄目专视，反坐罪也，大不利告贵，占讼尤凶，外有三传皆是贵人者亦可用，辛巳日干上午，丁卯日干上酉，乙亥日干上子、又干上午。

昼夜贵加求两贵第四五 亦可请谒于诸侯
谓六处有旦暮天乙相加者，如占告贵求事，必干涉两贵人而成就。或占谒贵，必不得见其贵人，缘贵人往见别贵，多不在宅，纵然在宅，必会贵客而排筵，盖贵临贵位，乃官人见官人也。如是同官，占之反宜谒见。已后虽值昼夜贵人相加在传，视其合用之贵，如值空亡，不可照前说，如六丁日亥加酉昼，丁巳、丁亥、丁丑日酉加亥夜，六丙日酉加亥夜，六癸日巳加卯昼，癸未卜先知 、癸亥、癸巳、癸酉日卯加巳夜，辛酉日午加寅昼，辛巳日寅加午夜，乙酉日子加申昼，申加子夜，甲戊庚日返吟，余虽有之，缘不在传课，故不具载。
贵覆干支格 缘干支上皆乘昼夜贵人例，凡占亦得两贵人周全而成事，如甲申日干上丑、支上未，庚寅日干上未，支上丑，己卯日干上子、支上申，己亥日干上申、支上子，丁巳日干上亥、支上酉，丁酉日干上酉、支上亥。
两贵空害格 如己卯日干上子、支上申，用夜贵乃空亡之贵加宅上，又克宅，干上之昼贵却作勾陈，又为六害，凡占必家庭神位不齐，尊卑相厌，邪正同处，以致人口灾患，又不宜告贵，告贵反逢其怒，或夜贵人加在昼贵人上，宜求关节也。

贵人差迭事参差第四六 权臣在内，忠臣不能在外立功
谓昼贵临于夜地，夜贵却临昼方，故名贵人差迭，如占告贵人求事，多不归一，如俗谚云：尖担两头脱也。此例极多，不暇细具，或每日有二课者，但仿此而言之。如甲子日丑为昼贵坐在酉上，未为夜贵却坐在卯上是也。
贵人顺治格 缘一日内全无逆贵人者，凡告贵皆顺，竟无阻却，兼宜催督复进取。唯有巳为月将，甲戊庚日有之，内有空亡贵人乃无用，如丑未坐于辰戌上，贵人怒嗔。
贵人逆治格 缘一日内全无顺贵人者，凡告贵竟无相允意，止宜退步，不宜进前，如进则反受挫，惟亥为月将，甲戊庚日有之，内忌空亡。
日贵在夜，开眼作暗。
夜贵在日，自暗而明。
贵在干前事不宜迫，迫则反为贵所怒，事必无成，贵在日后，事宜速催，不催事反被散漫，久必有灾。

贵虽在狱宜临干第四七
谓天乙贵人加临地盘辰戌上者，虽名入狱，如是乙辛二日占，却名贵人临身，反宜干投贵人周全成事。其余八干，昼夜贵人坐地盘辰戌之上，始名天乙入狱，干官贵怒，惟宜私谋阴祷，亦名贵人受贿。如辰戌二日占之，乃为贵人入宅，非坐狱论也。

鬼乘天乙乃神祗第四八 当行反间，可得敌人之助
如六辛日午加干，如用昼占，虽是日鬼临身，缘为贵人，切不可作鬼祟看，占病必是神祗为害，如临宅上者，必是家堂神像不肃而致病患，宜修设功德安慰宅神，庶得无咎。又六丙日昼将亥加巳或亥加支，六丁日昼将亥加未，或亥加支，六乙日申加乙或申加支。
空亡贵人格 缘贵人作空亡者，亦是神祗挠害，占讼大凶，亦为之闲贵人尤忌。
贵人作墓格 六甲日丑为夜贵作墓神加干，六庚日丑为昼贵作墓神加干。
贵人脱气格 如六壬、六癸日以卯为夜贵作脱气，必被贵人脱赚，或神祗降殃，以致脱耗。

两贵受克难干贵第四九 栖栖皇皇，终身不遇知己之主
凡昼夜贵人皆立受克之方者，切不可告贵用事，缘二贵自受克制，必自怒而不能成就我也，不论在传不在传，皆可用之，占得此课，不如不告，天乙谩被怒阻也。如六乙、六己日申加午、子加戌，六丙、六丁日亥加未、酉加巳，六辛日午加子、寅加申，六壬、六癸日巳加亥，卯加酉，惟甲戊庚三干无此例。
白虎或乘临丑格 乃贵人怒恶之貌，凡占干贵官值此，必招贵人嗔怒，占讼尤忌，缘丑乃天乙之本家，不宜见白虎也。或欲告贵人求文书事吉。
贵人忌惮格 缘朱雀乘神克贵人，不可告贵求托，必贵人忌惮而不肯用事。如甲日丑加寅，乃昼贵临身，如占用文书之事不吉，缘朱雀乘卯克天乙之丑土故也。又六己日申为夜贵临身，朱雀乘午而克贵，又六己日昼贵人是子临身，朱雀乘戌而克贵。
真朱雀格 缘朱雀临午，惟可求文书于朝廷，或达于至尊之前最宜。戊己年或辰戌丑未年占之，以真朱雀生太岁故也。若申酉年占之大忌。

二贵皆空虚喜期第五十 咸，象曰：山上有泽，咸，君子以虚受人，功无成而终多不见用
凡昼夜贵人皆空亡者，如干投贵人，事已蒙许允，后却被人搀越，凡占若值此，事事成拙，或有人报喜且勿信，恐为同名姓人，后非我喜，诚为虚喜，而己反有所费也，故俗谚云：争似不来还不往，亦无欢喜亦无忧。如丁丑日酉加未作空，亥加酉又落空之类，主告贵先允而事未决，后换旬始可有望。
六壬大全卷十一终

钦定四库全书
六壬大全卷十二 《毕法赋》下

魁度天门关隔定第五一 贲六五，贲于丘园，束帛戋戋，吝，终吉。犹驾舟楫而登剑阁，如御辎重而过江津
谓戌为天魁，亥为天门，凡戌加亥为用者，占谋用皆被阻隔，或壬癸日占，旦暮皆乘白虎，占病多是隔气，或食积隔，或是邪祟为灾，服药宜下之为佳。如占盗贼难获，访人不见，诸占总不免关隔二字也。如壬午、壬辰、壬子、壬戌、癸亥五日并戌加亥为用，旦暮天将皆是白虎，又乙亥、丙子、丁亥、戊子、乙未、己亥、庚子、己酉、辛亥，此九日亦见戌加亥为用者，宜视昼夜之天将以定其吉凶之兆。

罡塞鬼户任谋为第五二 当行周文仁义之师
谓辰为天罡，寅为鬼户，凡辰加寅为罡塞鬼门，不论在传不在传，皆名罡塞鬼户，使众鬼不得窥觑，宜闪灾避难，阴谋私祷，或吊丧问病，合药书符。如甲戊庚日尤的，缘昼贵登天门，天罡塞鬼户，凡占无不亨利，又如己丑日卯加丑为初传，乃是日之鬼，中传巳又入鬼乡，末传未空，诚为凶课，如用辰为月将尤妙，名天网四张，赖天罡塞鬼户，使万鬼潜恶兽伏，所作任意谋为，无阻无障碍也。
贵塞鬼户格 缘三传作日鬼，赖贵人塞鬼户也，亦任谋为。如壬戌、壬辰日巳加寅，癸丑、癸亥、癸未、癸酉四日亦巳加寅，三传辰未戌皆鬼，如用昼贵乃名贵人临寅鬼门，杜鬼贼不出，万事皆宽。以上例如不在传上，或占人行年本命在寅亦是也。
神藏煞没格 如甲戊庚三日以丑未临亥者尤的，余日有神藏无煞没，有煞没无神藏，缘贵人登天门，百煞拱护，凡谋亨利，且夫六神藏者，如甲戊庚日，丑未为昼夜贵加地盘亥，乃名贵登天门，塍蛇临地盘子，名堕水；朱雀临地盘癸丑，名投江；勾陈临地盘卯，名受制；天空临地盘巳，名投绝；白虎临地盘午，名烧身；元武临地盘申，名现形，此乃六神藏也。夫四煞没者，缘辰戌丑未五墓煞，陷于四维而没，故也。四孟月占尤的，缘四维为月将故也。余月尚未可用。

两蛇夹墓凶难免第五三 兵战流血，视其主客孰先预定
谓丙戌日戌加巳及支辰来墓日干，兼昼夜天将皆乘蛇及地盘之巳亦是螣蛇之位，故名为“两蛇夹墓”也，如占病必有积块在腹中，因此疾以至不救，或行年本命是戌，其死尤速。如年命居亥上乘天罡辰虎冲戌蛇故名“破墓”，庶得少延。如丙申日得此，终不能救，缘辰作空虎，无力冲其戌蛇也，外四丙日亦然。但不得如丙戌日例，巳上占讼必被囚禁，凡占事已见凶祸卒难脱免，转昏转晦不能亨快，占病难愈，占产凶。此例邵师为“抱石投江”之喻。外有六己日辰加未夜占，乃两常夹墓；辰加辰伏吟，两勾夹墓。六壬日辰加亥乃两后夹墓；六辛日丑加申两虎夹墓。六甲日未加丑夜贵，两贵夹墓；未加戌昼贵，两空夹墓。六乙日未加巳两蛇夹墓。六壬、六癸日辰加巳，两蛇夹墓。六庚日丑加丑，两贵夹墓；丑加戌两空夹墓。六丁日戌加巳两蛇夹墓，六己日辰加辰两勾夹墓。

虎视逢虎力难施第五四 颐六四，颐虎视眈眈，其欲逐逐，无咎，项羽临垓下，韩信入未央
谓虎视课者，乃柔日也，昴昨课者，乃刚日也，缘鸡鸣则仰首，虎视则俯首也。如柔日虎视卦中，天将又乘白虎者，譬如前后皆有猛虎，纵勇夫至于此时，亦难施力，凡占岂免至惊至危乎。如丁亥日夜将，寅加亥作白虎在末传，丁丑日辰加未夜将，又辰加丑昼将，辛卯日子加卯夜将，辛未日亥加戌昼将，虽白虎临戌亥，是空亡，缘临干上乃白虎临身，兼中传并干上是两重虎，又支上乘申，及初末申亦作白虎之本位，乃支干三传乘其虎五，凡值此课，惊天动地，而凶祸难免也。及有戊寅日丑加酉旦占，虽是刚日，亦如前详，俗谚云，双拳不敌四手，何况逢刚猛虎乎。履六三咥人凶，九四诉诉终吉，外有己巳日干上申，初传申，中传申又上虎视卦，凡占既历四重虎穴，岂免至惊至危。又己酉日第四课白虎未加申，末传又是申，又是虎视卦体，凡占亦如值三虎。又癸未日乃虎视卦，初传申，中传寅亦是虎，末传又是申，一如四虎。乙未日寅加辰亦是虎，又是虎视卦，未乘白虎临酉，酉为年命者更凶。

所谋多拙逢罗网第五五 犹瞽者纳诸陷阱之中
谓干上乘干前一辰，支上乘支前一辰，故名一在罗地网，凡得此卦，网罗兜裹身宅，诸占岂能亨快，此例如进连茹课中多有，不必细具。如甲申日干上卯、支上酉，余仿此。凡占止利守己，则为支干乘旺，倘若动谋，变为罗网缠其身宅，及作羊刃之煞，伤其身而毁其宅，又乘凶将，其祸尤甚，如占人年命上神冲破支干之网，始无咎也，或遇空亡亦名破罗破网。
干上乘支之网，支上乘干之罗者例，凡占事我欲网罗他，他已网罗我，互相暗昧，如庚寅日干上卯、支上酉，余干四绝体中多有。值干之天罗地网，有官人主丁父服；值支之天罗地网，主丁母服。丁丑日干上寅为互网，又干上申为皆网，癸未日干上寅申，己丑日干上寅申，庚寅日干上下班卯酉，丙申日干上午，庚申日干上酉，戊申日干上午，壬寅日干上子。

天网自裹己招非第五六 霍光有废立之功，卒招夷族之祸
如甲申日未加寅，乃墓神覆日，如占人本命又是未生，乃名天网自裹，凡值此课，必是自招其祸，非干他人暗算，所作昏晦，如处云雾，常被揶揄，必是命运灾衰，星辰不顺，惟宜醮谢本命星位，庶免前殃，余干仿此，或是用起并时同克日课，又值本命作日墓神，尤为凶甚。
丁神厌目格 如乙巳日未加乙，乃墓神覆日，如夜占上乘塍蛇，如四月占，又为月厌，亦是飞廉大煞，亦是天目煞，又乘旬内之丁神，如占人未为本命，必是夜多怪梦而至身位灾衰，亦宜祷禳上天星煞，庶免极凶。余甲辰旬中，遇未加支于四月占，皆如前说，必宅中多怪现形，盖未为丁神乘厌目等凶煞故也。

费有余而得不足第五七 四夷虽服而海内空虚矣
如丙午日干上寅、支上卯，此支干全生，岂宜俱空，其第二、第四课却全见鬼贼。如壬午日干上申，虽为日之长生，奈是旬空，既见生不生，不如无生，不免寻初传巳火为财，又坐空乡，又为破碎，及至破费钱财，岂宜中传见寅为脱气，及支上卯木并力而盗脱其日干之气，以此推之，得之不足，费之有余，亦喻所得不偿所费。又如癸未日干上申金，乃长生作空，支上寅木乃脱气却实。又戊子日干上午虽是生气，奈是旬空，既生我者空亡，岂宜三传寅卯辰皆鬼，引起干午反为羊刃，其凶难免，如亥子本命稍缓。又癸未日丑加巳，三传金局生日，岂可初末空亡，独留中传丑土不空，并昼将贵勾常土将尽来克干。又乙巳日干上卯空亡，情愿以干加支而受脱也。以上总皆生空，脱与鬼皆实论耳。
得少失多格 如甲寅日干上卯，乃日之旺神，三传辰巳午，彼此引入初传，辰乃干上卯之六害，中末盗气，此所谓贪他一粒米，失却半年粮也。

用破身心无所归第五八 志决身藏，三军务劳
如戊申日干上未，三传子寅辰，初传虽是日财，奈坐戌土之上受克，又乘白虎，缘恋此惊危之财，引入中末鬼乡，尤幸鬼亦空亡，凡占乃应俗谚云：争似不来还不往，亦无欢笑亦无愁。又丙寅日申加巳，夜乘蛇夹克财，中末空陷。丁卯日酉加丁，昼乘朱雀夹克财，中末鬼空。癸未日巳加子作财，乃传墓入墓，中末虽是日鬼，缘贪墓其巳火不能为鬼。己酉日亥加己作财受克，虽三传克干，奈中末空亡。壬寅日返吟，弃干上空财就初末脱气，幸受申生干也。壬寅日伏吟，干上虽逢日之禄，如昼占乃乘天空，中值脱，末财又空。已上财禄俱作空被克，总无实得之意也。

华盖覆日人昏晦第五九 君有羁糜之令，将有无用之功
谓辰之华盖作干之墓神，临于干上发用是也。凡占身位，多昏多晦，卒难明白；或遭冤枉，难以分诉；占行人不归，尽在彼处不如意也。如壬申，壬辰二日辰加壬为用；乙亥、乙未二日未加乙为用。

太阳射宅屋光辉第六十 无邀正正之旗，无击堂堂之阵
如丙午日戌加午，乃是支墓，如占家宅，诚为宅舍不亨快，如用戌为月将，反名太阳辉照家宅，其屋必向阳而明朗，不然常有上人光饰尤胜。如太岁、贵人入宅更美，其余占彼我，乃我不利而利于他人，以支属他人也。又如乙卯日子将卯时，此乃太阳作贵人而生宅，如占宅下必有宝藏，或是子年占之，其年必产贵子，其子虽是旬空，缘太阳乃悬空之象，不畏空亡故也。余论太阳惟忌坐于夜方而不可用，或太阳临身甚宜辨明雪恨。

干乘墓虎无占病第六一 不利交兵接刃
谓六辛日丑加戌昼将乘白虎作墓神，内辛酉日丑为空亡尤可畏也，至辛巳日可畏愈甚，缘丑作丁神乘虎作墓，占病必死，诸占且昏且迷，又凶恶，防雠人冤执而遭捶楚。如冬占稍轻，缘丑至冬旺可作库说。
外有六乙日昼贵顺行，虽是未乘白虎，上有临行年本命上者，即无加干者也，夏占稍轻，缘未旺亦为库也，余干无此例。
虎鬼加干格 如六己日卯加己夜、六壬日戌加壬昼夜、六癸日戌加癸昼，除乙辛二日及甲丙戊庚壬丁己癸八日无之。

支乘墓虎有伏尸第六二 大过九三栋挠凶，不利深沟高垒
此例有二等，一者干墓临支，二者支墓临支，以上二例占宅必有伏尸鬼祸或有形响，如又克宅者为的。假令乙亥日未为干墓临支而克支，如昼占上乘白虎，其余乙未日伏吟，并乙酉日未加酉，虽是墓虎临支而不克支，外有辛未辛酉二日虽是丑加支，缘不克支稍轻，其墓作月将不在此限。
第二等者，假令丙子日辰加子昼占，乃支墓临支而克支乘虎，如占家宅值此课者，必家中有孝服动或有丧吊，其年内必有停丧，尤详其墓属何类，而言何人死。又丁亥日辰加亥夜。
虎鬼克支格 缘支鬼乘白虎而克支者，例如壬子日戌加子昼，丁丑日寅加丑夜，壬寅日返吟夜，癸卯日申加卯夜，壬午日返吟昼，乙未己未卯加未夜，丙申日午加申昼，癸亥日戌加亥昼夜皆乘白虎。
墓门开格 如卯酉日占，干墓乘蛇虎加支，主重重有丧。
蛇墓克支格 缘干墓乘螣蛇而加支又克支者，必宅内怪异频见。如丙子日戌加子夜，壬子日辰加子夜，余有虽临支而不克者稍轻，然亦未免怪异。外有三十三日例，不欲细具，已上例宜召法官行遣或安镇之吉，此乃墓门开，占病，主死三两口，乘白虎者亦的也。

彼此全伤防两损第六三 鹬蚌相持，渔人坐收其利
谓支干各被上神克伐者，故名此例，如占讼必两家皆被扑责。诸占必两边各有所亏，如占身被伤，占宅崩损。如丁亥日干上子水克丁火，支上辰土克亥水之类是也。诸例欲去其所克者，内辛未日干上午，支上卯，如占交易等，后必龃龉，如先有龃龉，后却和合。

夫妇芜淫各有私第六四 两敌阴相图议
谓干被支上神克，支却被干上神克者，为芜淫卦，既名芜淫，何又云夫妇各有私乎？绷夫妇乃人之大伦，既无夫妇好合之情，必有奸私不协之意，却详何处有情而言夫妇之私情也。如《心镜》中以甲子日干上戌，支上申一课为例，乃甲将就子受申克，子近甲兮魁必侵，妻怀内喜私情有，申子相生水合金是也。余有癸巳、壬午干上子，庚子、乙亥干上丑诸例，凡占不可执为芜淫卦，非专言夫妇而已，如先有人相允许，后各不相顾接，非独存无情，尤彼此各怀恶意。
真解离卦，缘干克支上神，支克干上神，或夫妇行年又值此者尤的。如甲子日干上午、支上辰，干克支上辰土，支克干上午火，如男命年在支上，女命年在干上，此时占人必占解离事，已后例内唯详空亡而言之，小畜九三，舆说辐，夫妻反目。

干墓并关人宅废第六五 关即寡也
谓日干之墓作四季之关神发用者是也，宜分干支发用。如日干之两课上作发用者，主人衰，如支辰之两课上发用者，主宅废。
夫关神者，春丑、夏辰、秋未、冬戌。如乙丑、乙未、乙酉、乙亥四日于秋季占之，未乃干之墓作关神为发用，临于干上，乃应人口灾衰。余六甲日除甲辰秋占未作丁更凶，其余各占皆如前说。如丁卯日戌加卯为发用，冬占乃干墓临支上，乃应宅颓废，余仿此。
墓神覆日作生气格 如占作库务差遣必得，勿作墓看之。

支坟财并旅程稽第六六 钟邓终没于蜀
谓地支之墓作日干之财者，必主商贩折本，在路阻程，凡谋蹇滞不亨通也。如甲子日辰加子，乃支之墓神而作干之财为发用；甲午日戌加寅用，甲午日戌加子用，乙酉日丑加辰用。
疑惑格 卯酉日占事，如行年又在卯酉之上者，必行人进退疑惑，此《心镜》内龙战卦中具载，尤忌天车煞。天车煞者，春丑、夏辰、秋未、冬戌也。

受虎克神为病证第六七 受虎克之国民流兵疫
金神乘白虎，必是肝经受病，可治肺而不可治肝。
木神乘白虎，必是脾经受病，可治肝而不可治脾。
水神乘白虎，必是心经受病，可治肾而不可治心。
火神乘白虎，必是肺经受病，可治心而不可治肺。
土神乘白虎，必是肾经受病，可治脾而不可治肾。
以上诸法，常得灵验，惟虎受克及家亡，不必治也。
运粮神格 占治病专视日干之食神，尤妙干、行年乘之，乃名运粮神，忌空。
禄粮神格 缘宜观干之禄神，亦名禄粮神，唯不可落空亡及作闭口，或受克。如占久病值此，必绝食而饿死。如辛未日酉加寅，乃是禄坐绝乡，又作闭口，又名无禄卦，占病必死，占食禄事亦忌。
绝体卦乃是柔干之禄受绝，返吟卦乃是刚干之禄受绝，绝嗣体先亡为祟。
生死格 宜观生气死气尤验。如正月生气在子，死气在午，乃生气克死气也。如在甲寅旬中占之，乃生气空亡而死气实在，占病可畏。如行年上神是亥水尚可医疗，缘亥水克其午之死气故也。如死气克生气，又落空亡，或行年上神生其死气者必死。如生气与死气不相克者，占病虽无妨，但迁延而未即痊瘥也。
白虎乘日鬼而作空亡，必已病而未瘥。
虎墓格 缘日干之墓乘白虎在六处者，如占病必是积块病，宜以破积药治之，如六乙日昼将顺行，乃未乘白虎；内乙酉日未空亡无畏，或易疗，非年深积块也。又六辛日昼将顺行，亦丑乘白虎，辛酉日丑空亡，亦容易治疗。
虎乘丁鬼格 如六辛日有白虎乘丁者，占病必知所患疼痛之处也。如辛卯日亥加丑作中传，昼占乃亥乘白虎作丁神，必为头疼以致不救，余观丁虎类而言之。丑为脾疼或腹疼，卯手疼或目疼，巳齿疼或咽喉疼，未胃疼或积块疼，酉大肠，亥临戌亥子丑寅卯为头，亥临辰巳午未申酉为肾，余逐类言之。如日鬼临于六处不乘白虎，但拟其鬼亦为病证，如火为鬼便言肺病，水为鬼便言心病，金为鬼便言肝病，土为鬼肾病，木为鬼脾病。如鬼受克并空亡不必疗亦瘥。
蒿矢卦亦宜言有疼痛处，金加火上，筋骨疼痛，惟庚日申酉加巳午尤的。
连茹卦作日之财，占病必因伤食而得，如人年命上神能制其财神者，尚可医疗。如年命上神生其财神者，必致死亡。
斫轮格 如卯加申，戌加卯，占病必手足不举，或有伤。
空禄格 缘日之禄神作空亡又坐克方，占病必绝食而饿死。如甲辰日寅加酉，夜又乘白虎，返吟夜；乙巳日卯加申夜，返吟夜；丁亥日午加亥夜，日之食神在禁方与前课同。
禄神闭口格 缘禄神作闭口，为旬尾乘白虎者是也。如乙未卯加申，又返吟夜；丙戌、戊子，巳为禄神闭口；辛未日酉加戌夜；壬戌日亥为闭口禄。
六片板格 缘六合乘申临卯，为尸入棺。缘申者身也，于三月占尤的，乃是死身，即死尸也，且上有六合，下有卯木，是为棺也。尸入棺，占病必死，尤宜详其类神而言之，或申加卯不乘六合，于九月占，但病在床而未愈，缘申是生气，卯为木床。癸卯日申加卯，占父母长生病死尤速，缘父母爻入棺故也。又如丙戌、丁卯二日申加卯，昼将上乘六合，如占妻病必死，缘妻财爻亦入棺故也。已上皆三月占尤验。
白虎入丧车格 缘申加巳发用为的，占病可畏。
人入鬼门格 如庚日申为本命，返吟课占病必死。
收魂神 乃戊日辰为元武者是，夜顺昼逆有之，于十一月占尤的，缘辰为死气故也。
浴盆煞 缘忌浴盘有水。夫浴盘者，春辰、夏未、秋戌、冬丑是也。如地盘见浴盆上，忌乘亥子水；天盘见浴盘上忌天后元武二将，如占小儿病死尤速，缘亥为孩，子为子息，故不要见水也。天后亦是子，元武亦是亥。
寒热格 如巳午加亥子，如或克日主痨病，十干返吟必心患痁（疒+邑）。
宴喜致病格 如癸酉、癸亥、癸丑三日并支上未作太常为用，夜将有之。壬戌子寅日并支上未作太常，夜贵有之。以上六日例，缘未为太常克干居于宅上，或为发用，如占病必因喜事及宴饮，或往亲戚家带病而归。若是官人占之，必因赴宴席过觞而得病，余占皆因前事而致不美。
因妻致病格 如壬子癸丑二日，未遁旬干者，必往妻家得病极验，惟占人行年本命上有卯木为救，如乘寅木必得神护，尤宜命法官治之为妙，倘少缓，寅木反被未墓，便难救也。
血厌病虎作鬼格 白虎乘病符克干尤可畏，或年命上乘血支血忌者，必是血病。或女命占病又带月厌作血支血忌，病必是血崩或堕胎尤验。

制鬼之位乃良医第六八 访贤求救于制鬼
凡鬼喜见者，惟妻占夫与有官人为宜，其余皆凶。巳午作虎鬼，不宜灸，申酉作虎鬼，不宜针。如乙丑日酉加乙，乃日之鬼，却赖支上有午火而克其酉金，此午火便是良医，或是本家亲人能医，或得家堂祖宗神位保护，其余可逐类而言之。除占病外，凡占虽值危难灾患之中，必得人解纷，诚为救神也，其神临于占人行年本命之上者，宜雪理辩明，自解其祸。如制鬼之神上乘贵人，必得上人除释过愆，如见被囚禁，必有救援而可免祸，或乘蛇虎，必得神护，更详神类而还谢，且制鬼之神即是良医，缘皆是日之食神故也，赶贼神宜占捕盗，即制鬼之神。如甲戌日干上酉，虽为日鬼，奈是旬中空亡，不足为畏，兼支上巳火坐于墓上，亦不能为救，似此一例求医，其医虽言病证甚的，其实庸愚不能治疗，奈何有福而成功也，必竟愤愤不平火克空鬼。又己丑日干上卯、支上酉，壬辰日干上戌、支上卯，其余救神不在支上而临三传之上及临行年本命，亦可为救，虎鬼临处为畏期。且如制鬼之神加亥子，宜服汤药，加寅卯并四土之上宜服丸散，如巳午宜灸，加申酉宜针砭。其余制鬼神空亡者，乃言不副行之喻，医神所生为瘥期，所克为死期，乃天地医也。
天医作虎鬼格 不宜医者治，虎乘干鬼，必有不明之人作祸。
病体难担荷格 如丁愤愤不平日干上申，三传申酉戌俱日财，占病必因伤食而得，以致不救，缘丁火逢病死墓，更于秋冬占之无疑也。如求财，春夏二季却有，缘干强之故，尤宜详空而忧喜俱无，如占病，三传俱财，无制财者必死，有制财者可救。丁丑、丁未、丁亥干上申用。

虎乘遁鬼殃非浅第六九 入险巉之敌境，遇伏藏之强卒
谓白虎加临旬内之干为日鬼者例，此法应验如神，凡占皆畏其咎弥深，难以消除，纵空亡亦不能为救。如甲子日昼占，乃虎加庚午临戌为用，又旦占虎加庚午临子在支上，又旦占庚午作虎加干，或返吟。乙丑日昼占虎临辛未加戌，戊辰日夜占，虎临甲子加戌。
明暗二鬼格 乃干上神作日干明鬼，又支上神遁旬干作日干暗鬼。如六甲日申加甲、庚加支；六乙日酉加乙，亦庚加支；六丙日亥加丙，即壬加支；六丁日子加丁，即壬加支；六戊日寅加戊，即乙加支；六己日卯加己，即乙加支；六壬日未加壬，即戊加支；六癸日占无。

鬼临三四讼灾随第七十 先和好而后有兵谋
谓日干之鬼临于第三四课全者，官词病患继踵而至，唯宜修德作福，及归正道，庶得稍轻，犹未免于病词二事也。如或全值空亡，始能免此，然亦且先见此而后无虑。如乙未日申加未为第三课，酉加申为第四课之类；如甲戌日酉加戌为第三课，申加酉为第四课，虽日鬼加临辰两课，尤幸皆作空亡，不能为害，似可无畏也。
岁破作鬼临支格 如再克支辰，讼灾免难。
天鬼作日鬼格 在六处占病，必是疫气，如天鬼作日鬼空亡者病，虽似疫，旋即无事，但未免头疼发热而已。
朱勾相会格 如丙辰午加辰，乃朱雀入勾陈，必有非常之讼。

病符克宅全家患第七一 兵疲师老，为主将者宜深忌焉
夫病符者，每年旧太岁是也，且如子年亥为病符，丑年子为病符，余年仿此。若病符临支又克支者，乃主阖家病患，更乘天鬼，定遭时疫而无疑也，病符乘白虎而临支克支尤凶。如病符作月之生气，尤主阖家病，或作月之死气必死。以上乘天鬼尤凶。天鬼者，正月酉，逆行四仲，涉害深者必久病。
宜成合旧诸事格 缘缘病符临宅反来生宅，或生日干，或作日财，或作贵人者，却宜成合残年旧事，一切之事宜逐类而推之，勿作病符论。

丧吊全逢挂缟衣第七二 主帅丧亡，三军皆服缟素
谓岁前二辰为丧门，岁后二辰为吊客。如支干上全逢此二位凶煞，主凶，又于占人行年本命上神乘之，其年必哭送亲姻，身披孝服也。若论支干上全逢丧吊者，唯甲午、丁亥、己亥、庚子、癸巳，乃干上乘吊客，支上乘丧门。甲戌、丁卯、己卯、庚辰、癸酉，乃干上乘丧门，支上乘吊客。
内外孝服格 如日鬼作死气而乘太常加干上，必主有外孝服，至如六辛日午加戌，正月夜占为死气作太常；六壬日未加亥，二月夜占，又六壬日丑加亥，八月旦占；六癸日未加丑夜占，二月为死气。内辛亥日太常临午加戌，支上未亦为太常，上又乘白虎作丁神而克支，此必有内外孝服。内壬子日太常临未加亥，支上申又乘白虎，三月占又是死气乘虎入宅，亦主内外孝服。又壬戌日太常临丑而克亥，干支上子为白虎作空亡羊刃入宅。
孝白盖妻头格 如癸亥卯未三日，干上未夜将，酉年二月丑为年命，如是妻占夫病必死，缘妻之年命上乘华盖作太常为日鬼，又是死气为吊客故也。如八月内占之，乃未为生气，尚有孝服未巳。又如日干之鬼作死气乘太常，如于支上主有内服至，再见丧吊更凶。又乙未日申加未，三月占用昼将，作死气乘太常入宅。又戊戌日卯加戌，十月占用夜将，乃卯作死气乘太常入宅，而又克宅，凶尤甚也。又戊子日卯加子作太常，死气入宅刑宅，亦十月占，用夜将有之。又壬子日丑加子，八月占，用昼将，乃日鬼乘太常作死气入宅克宅。又辛酉日午加酉，正月占用夜将，乃死气作日鬼乘太常入宅克宅，凶甚。又壬戌日未加戌二月占，夜将乃死气作鬼乘太常入宅。又癸亥日未加亥，二月夜将，乃死气作日鬼乘太常入宅又克宅，凶。又癸酉日未加酉，二月夜将，乃死气作日鬼乘太常入宅。辛未日九月昼将，寅加未作死气乘太常入宅又克宅。甲戌、庚戌二日卯加戌，十月占，夜将乃死气作太常入宅又克宅。己亥日戌加亥，十一月占，昼夜将乃死气作太常入宅又克宅。辛亥日戌加亥，五月占，昼夜将乃死气作太常入宅又克宅。
墓门开格 如岁后五墓又为干墓，临卯酉作蛇，又作月厌，必主重丧。如子年四月乙酉日未加酉，放乘蛇同上。又午年十月辛酉日，丑加酉乘蛇作月厌，为岁后五墓而又作干墓。

前后逼迫难进退第七三 前有强敌，后有追兵
假令壬寅日干上子，三传辰巳午皆空而不可进，欲退后一步，逢地下寅盗气，又退一步，逢丑为干鬼，乃前不可进，后不可退，以此推之，惟宜守干上旺，切不可轻举妄动，如动则虚耗百出。又癸巳日干上子，乙巳日干上卯，三传卯寅丑。甲寅日干上卯，三传辰巳午。壬申日干上子，三传丑寅卯。癸卯日干上寅，三传辰巳午。此于逼迫二字不合，若克处回归，又受克还似。
初传被下克，继归地盘之本宫，又被上神所克格 此例乃克处回归又受克，虽虎贲之勇，亦不可为。如癸巳卯丑亥四日，午加癸为初传，乃午火受癸水所克，及归本家午上，又被亥水所克，使其午火去住不能也。且午火之类神为日之财，主财聚散。如用夜将元武加午，主失财，其午火之上亥亦为元武，主重重失财。亦为日干之妻，主妻常病，亦为马类或有马而常被人挠。亦为屋类，主频迁徙而耗费用。亦为心类，主心病。亦为眼类，主常患眼目。以上之类皆不宜占。
全伤坐克格 如支干各受上神克，又坐被克方者。假令甲午寅、丙寅午辰戌、癸卯巳，并是返吟。
顾祖格并回还格 止宜守旧，亦进退不能也。

空空如也事休追第七四 不可受降盟约
谓三传皆空亡者是也，于进退连茹课中多有，如三合课两传空亡，纵有一传不空，而上乘天空将者，亦系此例，不必细具。凡值此等例，占事皆主指空话空，全无实象。惟宜解散忧疑，欲成事而不可得也，或鬼空尤妙。如遇占病，久病者死，新病者空，欲望事成合，须待改旬再谋之方可也。凡鬼空亦宜制之，不然尤有虚挠之凶，为我难见彼之象。
四课全空格 四课无形，事不出名，纵然出也，也是虚声。如乙巳日干上寅为空亡，第二课又入空亡乡，支上卯作空亡，第四课又入空亡乡，此乃四课皆空，故应前言。丙午日干上寅，戊辰日返吟，戊戌日返吟，以上前例内，如年命上乘空亡，但非成事，或替他人占事，或初传遥克作空亡坐空乡，尤无力也。

宾主不投刑在上第七五 犹金宋之和议而毕竟南侵
凡支干乘刑者有三等，凡占未免相刑之意，所谋交涉事，必各有异心。
一字刑者，乃四课上神全逢辰午酉亥者是也。甲辰日第一课酉加寅、第二课辰加酉、第三课亥加辰、第四课午加亥，此乃四课上神全逢辰午酉亥者也。又癸亥日干上午同。又乙酉日第一课亥加辰、第二课午加亥、第三课辰加酉、第四课复亥加辰，支干上乘辰午酉亥又克支干者，尤可畏也。壬午日干上辰克干壬、支上亥克支午。又己酉日辰加己，上为墓覆干，午加酉而克支。丙戌日干上亥克干，支上辰墓支。如甲子日支上辰，其三传辰申子，乃名自刑在干支上。又乙丑日支上酉，其三传巳丑酉，亦支上重逢自刑。又丙寅日干上酉，其三传酉丑巳，乃干上重逢自刑之酉也。余并仿此。
二字刑者，乃支干上全乘子卯是也。子卯相刑者，两边无礼。乙未、丙申、戊申、壬申、辛丑五日，干上子、支上卯。乙丑、丙寅、戊寅、辛未、壬申五日，干上卯、支上子。以上十日，乃支干上神各无礼之刑也。
三字刑者，乃三传寅巳申或丑戌未是也。寅巳申三刑者，未免无恩之义，凡占必恩反怨也。如丑戌未者，凡占多恃势而凌弱。尤宜观干上之神带生旺不空、乘吉将，乃名能刑于他人也。三传寅巳申、巳申寅或申寅巳、丑戌未、戌未丑或未丑戌俱是也。
金刚格 巳酉丑三合为三传，支干上复见酉者，乃应金刚自刑其方，缘巳刑申、丑刑戌，唯酉不能刑，故自刑其西方。
火强格 寅午戌三合为三传，支干上复见午者，乃就火强自刑其方，缘寅能刑巳、戌能刑未，唯午不能刑，故自刑其南方也。
水流趋东格 申子辰为三传，干支上复见辰者，乃应水流趋东也，缘子能刑卯，申能刑寅，惟辰不能刑，用趋其辰之本宫，以辰为水之墓库故也。
木落归根格 亥卯未为三传，干支上复见亥字者，乃应木落归根也，缘卯能刑子，未能刑丑，唯亥不能刑，故归其亥之本宫也，兼亥为木局之本，夫本者，乃木之父母乡也。
以上皆不宜值之。如占讼，不论一字刑、二字刑、三字刑，皆被刑责，如乘凶将其凶犹甚，唯空亡及皇恩、天赦可解，亦宜问罪犯轻重而言赦宥，如犯重但刑稍轻，而未免遭刑，如情轻则无刑也。皇恩者，正月起未顺行六阴位。天赦者，春戊寅、夏甲午、秋戊申、冬甲子。
四胜煞格 乃干上酉、支上午或支上酉、干上午者皆是。又就自刑中单言酉午为四胜煞，凡占各逞能，或皆邀功逞俊之意。如乙丑日、丙寅、戊寅、辛未、壬申五日干上酉，支上午。又壬寅、乙未、丙申、戊申、辛丑五日，干上午，支上酉。以前无恩刑等中，如甲子日寅刑干上巳、子刑支上卯；丙子日干上申，日刑干上申、子刑支上卯；辛丑日戌刑干上未、丑刑支上戌；癸卯日丑刑干上戌、卯刑支上子；辛卯日戌刑干上未、卯刑支上子。于前例中，如此五日，乃支干相刑其上神，又是子卯无礼刑。外有甲寅、庚申、己未、丁未、癸丑五日，或干上乘辰午酉亥，亦作自刑例。
助刑戕德格 乃六处有神作支之自刑，又作干鬼，又结连三传为鬼是也。庚午日午加庚发用，又午加未暮将，天乙临干本身可以解凶。

彼此猜忌害相随第七六 威振人主者身危，功盖天下者不赏
此例有五等：一者，干支上下皆各作六害，凡值此者，彼此各相猜忌，主客不相顾接，乃两意相谋，各有戾害。如甲申日干上巳与干为六害，支上亥与支为六害。外有庚寅、丁丑、己丑、癸未等日，皆干支上下作害者。二者，支干上神作六害，亦主各相猜忌。如乙亥日干上子与支上未为六害，辛巳、壬午、丙子、戊子日干上子，支上未。三者，支干、天盘、地盘皆作六害，此等戾害尤甚。如辛酉日返吟，支干戌酉为六害，上神辰卯六害。又壬申、乙卯、丙寅返吟，又乙卯、戊寅、丙寅、壬申、辛酉伏吟，皆有之。四者，干支三传作六害，此局全无和气。如辛卯日干上未，支上子，三传又子未子，皆作六害；辛未日干上亥，支上申，三传又申亥申皆作六害。五者，支干上下交互作六害，如我方动念害人，人已早思害我，此局更为危难。如乙未日，干上子与地支未作六害、支上卯与干作六害，而支干上子卯又复相刑，辗转为害，无从解免。外如甲申日干上亥，支上巳；庚寅日干上巳，支上亥；丁卯、己卯日干上辰。
人喜我忧格 如辛丑日干上酉与干作六害，支上子与丑却作六合也。外有乙未、乙丑日并干上卯，辛未日干上酉。

互生俱生凡事益第七七 南唐有顺正之忠，宋祖有褒封之惠
虽有生而作墓败空亡者，知其人宅盛衰，彼此旺败。
互生格 干上神生支，支上神生干是也。此例两相有益，各有生意。如辛卯日干上亥生支，支上辰生干。庚戌日干上巳生支，支上未生干。庚子日干上酉虽生支而却败其支，支上丑虽生干而却是干之墓。庚午日干上卯虽生支，而却败其支，支上丑虽生干，而却墓其干。丁酉日干上丑虽生支，而却墓其支，支上卯虽生干，而却败其干。己酉日干上辰虽生支，而却墓其干，支上午虽生干，而却克其支。辛巳日干上卯虽生支而却败其支，支上戌虽生干而却墓其支。辛亥日干上酉虽生支而却败其支，支上戌虽生干而自克其支。壬午日干上寅生支，支上酉虽生干而作空亡，又为败气也。如值此等例，虽有生旺之名，反作衰败空耗论矣。
俱生格 乃干上神生干，支上神生支是也。此例各有生意，彼此和顺，或两家合本作营生尤应也。如逢月生气尤的。支干全受上神生，丙寅、丁酉日并干上寅，庚午子戌申日并干乘辰。丙寅日干上卯虽生干而亦败其干，支上子虽生支而亦败其支。丁卯日干上卯虽生干而亦败其干，支上亥虽生支而奈作旬空。乙卯日干上子虽生干而作空败，支上亥为长生，此一课乃利宅不利人，利彼不利己。己巳日干上巳生干，支上卯虽生支而反败支，此一课乃利己不利彼，利人不利宅。丙子日干上寅实生其干，支上酉虽生支而反败其支，又作旬空。丙午日干上寅，支上卯皆作空亡。
自在格 如甲子、乙亥、丙寅、丁卯、戊午、己巳、庚辰、辛未、壬申、癸酉十日，并支加干上而生日也。

互旺皆旺坐谋宜第七八 运筹于帷幄之中，决胜于千里之外
互旺格 止甲申、庚寅二日有之。甲申日干上酉，乃是支之旺神，支上卯乃是干之旺神。庚寅日干上卯乃是支之旺神，支上酉乃是干之旺神。凡值此者，惟宜两相投奔，各有兴旺，客旺主而主旺客，人旺宅而宅旺人，夫旺妻而妻旺夫，父旺子而子旺父，兄旺弟弟旺兄，朋友彼此助益。
皆旺格 支干上皆乘旺神者，乃彼我、客主、夫妇、父子皆然兴旺，凡谋事顺利，不劳其力，惟宜坐待，不利谋动，止可就本身之宅职而静听造转，或已遭失而欲复旧事极妙。倘若意外之求，或远谋动用，则变为网罗缠绕身宅，乃作羊刃，反为灾祸。如或坐待，则人口通泰，宅复兴隆，并无心中得人扶持而发旺，斯占最的。甲申日干上卯、支上酉，庚寅日干上酉，壬申、壬寅日干上子，丙申、丙寅日干上午，忌空亡。

干支值绝凡谋决第七九 立三穴而欲晋室，终不能遂其谋
如甲申、甲寅日返吟，乃支干上皆乘绝神。又丙申、丙寅日亦是返吟，绝神作鬼，止宜结绝凶事，亦宜释解官讼，占病痊。丙辰、丙戌日如昼占，亦宜告贵结绝，凶吉二事皆可。戊寅、庚寅、壬寅、戊申、庚申、壬申六日返吟，缘绝神作日之财神，止宜结绝财物事，惟不利占妻病，值此必死；又作月内之死气者，妻死尤速。壬辰、壬戌日，如旦占，亦宜告贵结绝财物事。以上返吟结绝事极速，缘绝神投绝乡故也。亦不宜占食禄事，缘神神投绝，如占病又作死气，必绝食而死。外有乙未日干上申为乙木之绝，支上亥乃未土之绝，如夜占却宜告贵结绝事理。又辛未日干上寅、支上亥，如夜占亦宜结绝告贵之事。又癸未日干上巳、支上亥，昼占亦宜告贵结绝事理。丁未日支干上皆乘亥，己未日干上亥、又干上巳，以上皆宜结绝，亦不宜占食禄事，此言土内有寄寅者，故以亥为绝也。
绝神加生格 如庚辰寅加亥为用是也，凡巳加寅、申加巳、亥加申、寅加亥，最不宜占结绝事，缘绝神反坐长生之上，凡占事卒未了当，必止了又兴，或年命乘之。
递互作绝神格 最宜两相退换屋宇，或兑替差遣、交代职任等事。如甲申、庚寅二日伏吟，又癸未日干上亥、支上巳，丁丑日干上亥、支上巳，丁未日干上亥，癸丑日干上巳。

人宅皆死各衰羸第八十 全师皆没
干支上互乘死气格 如戊申日干上子、支上卯，庚申日干上子，庚寅日干上午、支上子，甲寅日干支上午诸例，惟不宜吊丧问病，如乘月内之死气尤的，如占病必死。
支干全乘死气格 如庚寅、庚申、辛丑日并干上子，乙丑、甲申、甲寅日干上午，己未、壬申、壬寅并干上卯，丙寅、丙申、丁丑日并干上酉，此例止宜休息，万事不利谋动。

传墓入墓分憎爱第八一 当知主客孰憎孰爱
此等例详初传是何类神而言之，如是日之财神、禄神、长生、官星等，不可值中末之墓，如是日之鬼及盗炁等，却喜中末墓也，细具于后。
生我者传墓入墓，如辛未日，三传巳戌卯，巳加子为初传，乃日之长生，岂宜中传戌来墓巳，末传又入戌乡。又己巳卯未亥丑日，并巳加子为用，大不利占生计及长上之事，如辛未日有官人占之，缘官星、德神、长生入墓。如常人占之，反喜鬼入墓也。
德禄传墓格 如丙子日巳加子为用，癸未、壬子日巳加子为用，乃财神入墓；戊子日巳加子，乃德禄并生炁入墓。
长生入墓格 如庚子日巳加子用，常人占之，喜鬼入墓。
脱气入墓格 乙未日巳加子用。
财神传墓格 丙戌日申加卯、庚辰日寅加酉乃财入墓、庚戌日申加卯用乃德入墓格。
长生脱气入墓 戊戌日申加卯用。
鬼入墓格 戊辰日寅加酉用，以上占行人来迟。

不行传者考初时第八二
夫不行传者，乃中末空亡是也，中末既空，但只以初传断其凶吉，言其事类，此例极多，不必细具，或一日内有三五课者，如甲子日干上巳，初传申是日之鬼，中传亥是日之长生，末传寅是日之德禄，既长生德禄皆空，岂宜独存初传之申金为日之鬼而坐实地，若以初传用事，必好事无而恶事有也。已后如值初传凶者，若是遥克者，好恶俱无，皆仿此，亦名守株待兔。
独足卦 己未日干上酉，凡占万事皆不可行，此一例乃初中末并支干皆在未上，于七百二十课中，止有此一课，故名独足。既止有一足，焉可行乎。如欲商贩，利行舟而不利陆路，如欲逃亡者亦然，占病死。虽众皆知有独足例，殊不会稽考。己未伏吟卦亦名独足，且己未伏吟虽有未丑戌为三传，缘中传乃旬内空亡，既中传空亡，岂能刑其末传之戌乎？且中末既无，惟支干与初传皆在未上，与独足何异耶。凡谋皆不能成也。

万事喜忻三六合第八三 民丰物阜，君明臣良
谓三传寅午戌等，或干支上见未；三传亥卯未等，或干支上见戌；三传申子辰等，或干支上见丑；三传巳酉丑等，或干支上见辰，皆名为三合课，又与中间一字作六合者是也。故经云：三六相呼见喜忻，纵然带恶不成嗔。且夫带恶者，乃金日得寅午戌，土日得亥卯未，木日得巳酉丑，火日得申子辰，纵然三传克干亦不能为祸，尚可成合。其余占虽曰未尽善，究竟事亦可成就也，何况三传生日或作日之财。又三六相呼，凡谋皆遂，全无障碍，不然有人在中相助而成合事。唯不宜占解释忧疑事。如占病，其势弥笃。如占行人，忻喜而来。如乙酉日申加辰用，三传申子辰水局并来生干，又支上见丑，乃名三合中有六合，为全吉之课，兼三传之天将昼夜皆是贵勾常土神，并作日之财，尽可求财。舍占财外，大不宜尊长，及不利占作生计，缘天将上神克生气故也。又如丙申、丙子、丙辰三日干上丑，三传皆水局来作日干，殊不知三合六合相呼之格，带恶不成嗔之义也，兼干上丑亦可以敌其传水，凡谋虽有成意，终是可畏，但顾目下成合，余畏拨置事也。又辛未日干上寅，壬午日干上卯，辛亥日干上午，壬寅日干上未，戊申日干上丑，三合课中又逢天将六合居干支上者，亦可用，但力稍轻。

合中犯杀蜜中砒第八四 饵兵勿食
谓三传寅午戌，如支干上有午为自刑，见丑为六害，见子为冲；三传亥卯未，如干支上有子为无礼刑，见辰为六害，见酉为冲；三传申子辰，如干支上有卯为无礼刑，见未为六害，见午为冲；三传巳酉丑，如干支上有酉为自刑，见戌为六害，见卯为冲，凡值此例，所谓三合犯杀少人知，惟防好里定相欺，笑里有刀谁会得，事将成合失便宜。占得此者，必至恩中变怨，合中有破，虽是属我之事，亦被人在中阻隔，俗谚云：笑里刀，蜜里砒，正此意也。其中犯杀空亡，徒为冤憎，下稍成阻，不免先应其事。

初遭夹克不由己第八五 指日克汴，而班师之诏屡颁
谓初传坐于克方，又被天将所伤，故取名夹克。凡占必身不由己，及受人驱策，尤宜详其受克者是类而言之。且如夹克者是财，必财不由己费用；或是日之同类受夹克者，乃自身不由己。惟是日鬼受夹克者为妙，乃当忧不忧之义也。如六甲日戌加寅为初传，昼夜天将皆乘六合木神，此乃夹克其财。六壬日午加亥为初传，昼夜天将元武水神及天后水神，此乃夹克日财，必财不由己而费用。外有甲辰日辰加卯为初传，昼夜天将皆是六合木神，夹克其财。又甲申日戌加卯同上，或妻常病。
家法不正格 缘三传皆受夹克例，唯乙丑、乙卯、乙亥日并寅加酉，旦占有之。
俯丘仰仇格 甲子日夜将寅加未为用，乃俯见丘仰见仇。乙巳日酉加丑，乙未日卯加未夜。

将逢内战所谋危第八六 不知祸起萧墙内，空筑防胡万里城
六合内战为发用者，凡用事将成合而被人搅扰也。如癸巳日昼占，六合加申，申金加巳火之上。天后内战为发用者，如丁卯戌加卯旦占，必妻常作而多病。
夜贵内战格 六癸日卯临申为用。
塍蛇内战格 丙辰日旦占，子临辰为用。
朱雀内战格 丁丑日夜占，乃朱雀乘亥临丑为用。
勾陈内战格 丁丑日昼占，乃勾陈乘卯临申为用。
青龙内战格 壬寅日夜占，乃青龙乘申临巳为用。
白虎内战格 丁亥日昼占，乃白虎乘午临亥为用。
太常内战格 丁酉日昼占，乃太常乘卯临酉为用。元武无内战。
天空内战格 如丁丑日卯加申为用，夜占。
太阴内战格 壬辰、壬戌日返吟夜占，乃太阴乘巳临亥为用。
夫十一天将皆有内战，此例余尚有之，不暇细具。今略具一例，余皆仿此，而逐类言其内战之意也。
三传日辰内战格 支干三传皆下克上者，凡占皆是家法不正，或自窝犯，或丑声出于堂中，以致争竞，斯占极验。如癸酉日，癸水克上神之午火，酉金克上神之寅木，初传未加寅，中传子加未，末传巳加子，皆下贼上，凡占全无和气，占讼被刑，占病必死，吉事不成。惟宜占官从卑贱而迤逦迁转，大为兴旺，舍此皆凶。己酉、辛酉日未加寅，戊辰日寅加酉皆如前说。

人宅坐墓甘招晦第八七 鲁酒薄而邯郸围
谓天盘支干皆坐于地盘墓上者，乃心肯意肯情愿受其暗昧，凡事皆自招其祸，切不可怨天尤人也。不惟本身甘招其祸，犹且将家宅亦情愿假借与人作贱，欲兑凭终不能脱出也。如壬寅日亥加辰、寅加未，壬申日亥加辰、申加丑，己未日未加辰，丁丑日未加戌、丑加辰、庚寅日申加丑、寅加未，庚申日申加丑，刚日四绝体也。
互坐丘墓格 干坐于支墓之上，支坐于干墓之上者，乃彼此各招其昏晦，惟不宜两相投奔，必是愚蠢人也。如丁丑日未加辰、丑加戌；戊寅日巳加未、寅加辰；甲申日寅加丑、申加未；庚寅日申加未、寅加丑，戊申日巳加丑、申加辰。余传内虽有所喜之神，其年命上却克去者，乃心多退懒，自不肯向前也。

干支乘墓各昏迷第八八
如支干全被上神墓者，其人如云雾中行，其家宅敝而自尘暗，凡彼此占不亨快，经云：墓覆日辰，人宅昏沉。壬申日干上辰、支上丑；壬寅日干上辰、支上未，己未日干支上辰；丙寅日干上戌、支上未；丙申日干上戌、支上丑；乙丑日干上未，以上诸例，乃干支两课皆见墓神，经云：干支墓全逢，所为皆不通，两处欲克害，犹忌合墓神。如甲申日干上未，如用夜贵，则两处皆空，可以解疑。
互乘墓神格 干乘支之墓，支乘干之墓者，此例我欲昏昧他，却被他已昏昧我也。道典云：天网恢恢，疏而不漏。戊寅日干上未，支上辰；戊申日干上丑、支上辰；辛未日干上辰、支上丑；甲申日干上丑实、支上未空；庚寅日干上未空，支上丑实；乙未日干上辰空，支上未实。
欲弃屋宇格 凡干加支，求宅必得，缘己身入宅故也。或被支所克或所脱，虽目下强，得其屋后无益也。凡支加干得之，尤不费力，缘宅来就人故也，亦不可受宅克、墓、脱，如我有屋宅欲出兑者，如值干加支，乃人尚恋宅，或支加干，乃屋恋人，二项皆不能脱也。其支干相加，宅生其人，切不可弃之，，后有长进，如被克、脱、墓者，终被屋所累矣。

任信丁马须言动第八九 如占访人虽不藏匿，必在他处相见，有仓卒之军旅
夫任信者，伏吟卦也。如刚日名自任，可委任于他人。柔日名自信，可取信于自己。凡值伏吟卦，切不可便言伏匿而不动。于传中及支干上有旬内丁神，或乘天马驿马者，必静而求动，不可不知。如壬辰、戊午、丙辰、甲寅、庚申、癸未、癸丑、己酉、辛亥，以上俱丁神在传，如占访人必出外干事，如先允许，后必改易，故名无任无信也。天马逐月推之，如填内无天马、驿马、旬丁者，如始欲谋事，尽伏尽匿，终不可动谋矣。如已尝得人先蒙允许，后必有信也。凡占静中求动终是静，或动中求静终是动，诸占不易之故也。
伏吟卦内无丁马，却占人本命行年上乘魁罡及丁马者，亦主动尤速。又乙酉、己丑、癸巳三日伏吟，如占人年命是亥，乃丁马，又如占身动最速。又乙卯、己未、癸亥三日伏吟，如占人年命是巳，亦丁马交加身动尤速。
非伏吟而乘丁马者亦主动。如癸亥日干上巳为财动，余同。又癸酉、己未、丙子、戊寅、辛巳、丁亥、甲午、庚戌九日伏吟，占行人必中路被阻，缘中传空亡而不能刑至末传，故前后难进退耳。余占必先虽允许，后却无实惠也。
六丁加天马，或天马加六丁，必非小动也。如甲子日卯加甲，十一月占是也，余皆仿此言之。如值丑为本命，乃名本命恋宅，全无动意，此法极验。
伏吟卦六丙日吉，缘初传为德禄，中传为财，末传为长生，各忌空亡。
伏吟卦六戊日伏吟凶，缘初传巳火克中传申金，中传克末传寅木而作日干，似乎无和气也，且戊日伏吟切不可被是人惑作甲戊庚三奇言之，且初传天盘乃巳火，地盘乃戊土，岂可言三传甲戊庚耶，此之不可不知者也。

来去俱空岂动宜第九十 复，七日来复，虚张攻势
夫来去者，返吟卦也，缘初传与末传、初中末往来交互也。故凡占得返吟卦，切不可便言凡事往来动移，内有三传皆空亡者，虽有动意，实不动也。尤详其空亡有用及无用言之。己酉返吟，三传卯酉卯，此用鬼皆空亡，正宜处难中解祸，余占空空然。乙丑日三传戌辰戌，此传财俱空亡，止宜占病，不宜问婚，妻及财凶。戊辰日返吟，三传巳亥巳，此乃生气落空亡，不利长上，或六月、十二月占之，尊长病死尤的。戊寅、戊午、戊戌、戊申、戊子、己亥、庚戌、甲辰等日返吟皆空，更宜逐类推之。
德丧禄绝格 乃阳日返吟者是，若阴日子加巳，乃四绝体也。
移远就近格 天罡乘青龙、六合在日上，乃真斩关卦。如占时为发用，名动中不动，寻远在近处。兼中末空亦然。如初见太岁，中末见月建或日胡，亦名移远就近，将缓为速。又如己丑日干上辰、支上戌，虽干支上全乘魁罡，缘干上墓覆，又是柔日昴星，伏匿万状，终不能动。庚寅日干上辰、支上戌亦是真斩关卦，必主动，缘中末空亡，反不能动；又干上戌、支上辰同。后二假令乃言斩关卦之义，非返吟也，须知之。
似返吟卦，癸未日干上寅，虽不系返吟卦，缘三传申寅申，往来皆在支干上，似乎与返吟相类也，如占事虽不免往来交通，下稍全无一事，缘始末皆空，又是柔日昴星，故伏匿也。如用昼贵，三传合元合，阴私万状，兼支干上皆乘脱气，占事不出旋窝。诸返吟卦占事难成而覆破，访人差迭，复被诱差迭。

虎临干鬼凶速速第九一 克干客败，伤支主败
谓日干之鬼上乘白虎者，凡占凶祸速中又速。如六己日卯加未夜占，六壬日戌加亥旦夜占，六癸日戌加丑昼占，此三干乃虎鬼临干者。六六日申乘白虎旦将顺行有之，但不临干而在五处；六戊日寅乘白虎夜将顺行有之，亦不临干；六庚日午乘白虎旦将逆行，不临干而在五处。若乙丙丁辛四干无此例。唯宜详其虎鬼或空亡、或鬼坐鬼方、或坐生方。及虎之阴神能制虎者，虽目前值其灾祸，后却无畏也。如甲子日申加戌昼将，上乘白虎作中传，诚为可畏，殊不知申坐戌空，又赖虎之阴神上乘午火而制虎鬼。经云：“虎之阴神还制虎，生者安宁病者愈”，此虎鬼论，如小人稍得其势，即为祸患极速，倘受制伏，随即缩首拘捉，灰飞烟灭而不能为害也。又如甲子日申加午昼将，上乘白虎作末传，其申不空，诚为可畏，尤赖申金坐于午火之上。经云：“鬼坐鬼方无所畏”。又如戊寅日寅加亥夜将，上乘白虎作中传，纵干上有申金，缘作空亡而不能克其寅鬼，诚为凶也，殊不知寅木坐于亥水之上，寅木受亥水作长生，不来为害。经云：“鬼自就生不来侵”。其余虎鬼无制不空等，占讼被刑，占病作死气必死，所占万事祸不可逃。唯有官人占赴任，却名催官符，赴任极速，反不宜受制及空。余仿此而推之。
马载虎鬼格 乃虎鬼作日之驿马是也，凶祸尤速。占讼必得罪于远方极妙。如戊辰日夜将，得寅加未作末传，乃鬼乘白虎，又是驿马。又戊辰日寅加酉夜，又戊辰日寅加亥夜，戊子日寅加未夜，甲寅日申加午昼，甲寅日伏吟昼，甲寅日申加戌昼，甲午日申加午昼。甲戌、戊申二日虽有，因虎鬼空亡，不足论也。

龙加生气吉迟迟第九二
谓青龙乘生干之神，又作月内之生气者，虽目下未足峥嵘，却徐徐而发福也。此例喻君子欲施惠于人，未尝启齿，缓而作吉，尤奈岁寒尔。如六丙日，寅加巳夜将乘青龙，三月占尤的。六丁日干上寅夜将，三月占，内丙午、丁未日空亡不中用。六戊日干上申昼将乘青龙，九月占，内戊寅日申空。六己日干上巳昼将，六月占，内己亥日巳空。余干无例。

妄用三传灾福异第九三
时人起三传尚有错误，想灾福应无的验也。且问三传错误者何？辛酉日干上亥，既是辛日，岂可便以亥加戌为初传乎。又如乙酉日亥加辰，既是乙日，岂可便以亥加辰为初传乎。乙巳日干上卯，既是乙日，岂可便以卯加辰为初传乎。戊寅日第四课申加巳有克。又如甲辰日干上戌，时人皆以戌加寅涉害为用，三传戌午寅皆作脱气，凡占谋用无成，有忧皆散，殊不知乃择此为用，非涉害也，何故？缘甲木与子水比和，戌土长甲木而不比，乃子申辰作三传皆来生日，凡占欲成合而不利解释灾祸，但凶吉二事皆成也。后学何得以知之。又甲戌日干上辰乃子加戌为用，非辰加寅用也。又戊辰、戊戌日返吟，丙子、戊辰日干上子，内戊子一日干上寅，庚辰、丁亥二日干上卯，壬戌、甲申日干上辰，庚子日干上午，乙卯日干上申，又乙卯日干上寅，庚寅日干上午，甲申日干上戌，各有其说也。

喜惧空亡乃妙机第九四 强敌宜落空亡
凡空亡有要见，有不要见者，后学不辨，一例而言之，诚为可叹。盖天盘作空亡者，谓之游行空亡，其吉凶有七八分，如地盘作空亡者，谓之落底空亡，其吉凶有十分。此不可不知者也。且夫要空亡者，乃克、盗、墓神，及神遥克日，以上皆要空亡。惟生我者及救神并天德、生气、财官及日遥克神，并不宜空亡，皆返为凶兆，尤有遇不遇者，共列五等于后。
见生不生格 甲乙日以亥为生，其亥水居申上，他自恋生，不来生我。或是亥水居于辰戌丑未之上，为土所制，纵日辰行年上见之，亦不能生我。至于亥入空亡则大凶。如生我者空亡，占父母上人病，主不救，占干上位亦是徒然。略举一全例，十二仿此，各令占之，亦如上说。
见克不克格 如甲乙日以申酉为克，其金居巳午火上，他自受克，何暇克我。又申酉坐辰戌丑未上，他自恋生，亦不来克我。鬼陷空亡，亦不能为害。惟鬼作空亡加日辰、传、年命上，无制伏者极凶，或失人口，或犯官司，费用百出。十干仿此。
见财无财格 如甲乙日以辰戌丑未为财，其财居寅卯上，不可取财也。或财作空亡，虽得，反有所费。财陷空亡亦不得，尤费财。如财居申酉脱气之上，反有所费。十干仿此。戊辰日干上酉，壬午日干上未，壬寅日干上子，庚子日干上酉，丙午日干上午，己酉日干上申。
见救不救格 如甲乙日，传内先有申酉金，于日辰上见巳午火乃为救神，其巳午火居亥子上，或作空亡，或陷空亡，或在寅卯上，他自贪生，此不能为救也。如此反为灾咎。如不见日鬼，其救神即盗神也。余八干仿此。
见盗不盗格 如甲乙日见巳午火居亥子之乡，或入空亡之内，皆是盗我之气不得也，反变成吉。十干日同。今人不看如何，见生便言生，见财便说财，见鬼便言有鬼，有救便言救，至于所立之地，所行之方，不少为分别，惜哉。
德贵合局生身格，亦贵德临身消除祸患格 如乙酉日干上申，昼占，虽三传水局生日，缘天将昼夜皆贵勾常土神，使水局不能生其乙木。如用夜贵，尚赖贵临本身，犹能勉强倚贵而求生计。
长上灾凶格 乃长生空亡之例。戊寅日申为长生作空亡，庚子日巳为长生作空亡，壬午日申为长生作空亡，甲子日亥为长生作空亡，丙午日寅为长生作空亡。月内生气亦忌空亡。
喜惧格 一则以喜，一则以惧之例，谓干上长生，三传皆鬼。

六爻现卦防其克第九五
财爻现卦，必忧父母。歌云：“三传俱作日之财，得此须忧长上灾，年命日辰乘干鬼，争知此类不为乖”。如辛未日干上午，三传卯亥未木局，三传皆作日之财，虽忧父母，赖干上先有午火生其父母爻，窃其财爻，此名传财化鬼。人但知言父母等类，而不知言传财化鬼，如欲占财，则有灾祸耳。余日辰年命上无官鬼爻者，乃可言父母灾也，亦必支干年命上先有父母爻，后被传财克者，始可言父母长上灾。如无父母爻，则亦不言此例。如丁丑日干上先见卯为父母爻，岂应三传金局之财来伤卯木，此方可言长上灾。或求财而妨生计，或被恶妻逆其翁姑，此二事尤的。又有己丑日干上午，庚辰日干上未，丁酉日干上卯，戊戌日干上午，皆如前说。必待财旺月乃忧长上，其财休囚，却为财也。外有乙亥日，欲赖支上申生父母爻而窃其财爻，殊不知申空亡，仍主父母之灾。
父母爻现卦，必忧子息。歌云：“父母现卦子孙忧，日辰年命细参求，同类比肩居在上，儿男昌盛不为仇”。如戊寅日干上丑，三传戌午寅火局，皆作父母爻，虽忧子息，赖干上先有丑土生其子息，窃其父母。
若子息爻现卦，必忧官事。歌云：“子息见时官事无，古法流传实不虚，岂知四处财爻现，官迁讼罪病难苏”。己巳日干上亥，三传酉丑巳金局皆作子息爻，虽忧官职，缘干上先有亥水生其官鬼，窃其子息爻，余如前说。官讼则忌。
官鬼爻现卦，忧己身及兄弟。歌云：“官星鬼贼作三传，本身兄弟不宜占，父母之爻如透出，己身昆仲总安然”。如乙丑日干上子，三传巳丑酉金局皆鬼爻，虽忧己身及兄弟，奈干上先有子水生其己身兄弟，窃其官鬼爻也。余仿此。
同类现卦，必忧妻及去财。歌云：“干支同类在传中，钱财耗散及妻凶，支干上神乘子息，妻宫无恙反财丰”。如丙寅日干上丑，三传戌午寅皆是日之同类，虽忧妻位及损耗钱财，奈干上先有丑土生其财爻，窃其比肩。余仿此。
六爻相生而成类，乃三传生起干上之爻象者。
传财化鬼者，如辛未日干上午，三传卯亥未生起干上之午鬼。
传鬼化父母者，如乙巳日干上子，三传酉巳丑生起干上之子水父母爻。
传父母化兄弟，如戊午日干上丑，三传戌午寅生起干上之丑兄弟爻。
传兄弟化子息，如丁亥日昴星，干上戌，三传午戌寅，生起干上之戌土为子息，乃不言墓。
传子息化财爻，如甲寅日干上戌，三传戌午寅生起干上之戌土为财。以上如或占病，或父母、兄弟、子孙、妻妾、己身有病，如逐类现卦，虽曰不吉，其各类加干，令得地反不为凶。如位死绝又坐克方，死而无疑。
三传内现类而传自墓克者例，皆是午丑申作三传者。如乙亥、乙酉、乙未、乙巳、乙卯五日，并午加亥为用，如有官人占之，不可得官，如常人占之，反宜急难除祸，缘末传之申金为官鬼，被初传午火所克，又被中传丑来墓申，兼末之申金自坐于丑墓之上，其申金全无气象。又如丙辰、丁亥二日，亦是午丑申为三传，乃申金财全无气象，亦缘初被克，中被墓也。己亥日长生无气，庚辰日德禄无气。辛亥日兄弟爻无气。六壬日长生无气。以上皆是午丑申为三传者。
支干同类格 难求财，缘支干各相争夺，惟有十二日，甲寅、乙卯、庚申、辛酉、丙午、丁巳、壬子、癸亥、己丑、己未、戊辰、戊戌。
白蚁食尸格 壬癸日申坐丑上，夜将上乘白虎，此乃父母爻乘白虎坐墓，必父母墓中生白蚁，或兴祸端。如父母在，主病灾。更作月内死气、死神，占父母病必死。又六戊日午加戌，昼将上乘白虎。六己日巳坐戌旦将，上乘白虎，皆如前说。余干逐类而推之。
懒去取财格 六甲日干上寅或卯，纵传内见财爻，如求财，必心多退悔，懒去取财，恐争夺也。余日逐类看所乘何神而言其事类。
德丧禄绝格 阳日返吟，阴日四绝体。

旬内空亡逐类推第九六 财空军储乏，鬼空敌人遁，救空谋策拙，比空赞佐慵，生空防失惠。
甲子旬戌亥空亡。甲子、乙丑日妻财及父母空；丙寅、丁卯日墓贵及官鬼空；戊辰、己巳日兄弟及妻财空；庚午、辛未日父母及子息空；壬申、癸酉日官鬼及兄弟空。又壬日德禄皆空。以上纵戌亥在六处亦不可用。
甲戌旬申酉空亡。甲戌、乙亥日官鬼空；丙子、丁丑日妻财空；戊寅、己卯日子息空；庚辰日德禄空，辛巳日兄弟己身空；壬午癸未日父母空。以上纵申酉在三传、年命、日辰上亦不可用。
甲申旬午未空亡。甲申、乙酉日子息、墓、妻财空；丙戌、丁亥日兄弟、子息空；戊子、己丑日父母、兄弟空，内己日禄空；庚寅、辛卯日官鬼、父母空，辛日旦贵空；壬辰、癸巳日妻财、官鬼空，内甲戊庚三日夜贵空。
甲午旬辰巳空亡。甲午、乙未日妻财、子息空；丙申、丁酉日子息、兄弟空；戊戌、己亥日兄弟、父母空；庚子、辛丑日父母、官鬼空及长生空，辛日官德空；壬寅、癸卯日墓及官鬼、妻财空，并昼贵尤不得力，内丙戌日德禄空。
甲辰旬寅卯空亡。甲辰、乙巳日兄弟、己身并禄空，甲日德空；丙午、丁未日父母空；戊申己酉日官鬼空，内己日德空；庚戌、辛亥日妻财空，内辛日夜贵空；壬子、癸丑日子息空，止宜脱祸。
甲寅旬子丑空亡。甲寅、乙卯日父母、妻财空；丙辰、丁巳日官鬼、子息空；戊午、己未日妻财、兄弟空；庚申、辛酉日子息及父母或墓空；壬戌、癸亥日兄弟、官鬼空；甲戊庚乙己五日旦贵空。
十恶大败日乃无禄之日也。盖甲辰、乙巳、壬申、丙申、丁亥、庚辰、戊戌、癸亥、辛巳、己丑，此十日内禄神空亡，故为无禄之日。

所筮不入仍凭类第九七
如占失脱，虽元武并脱气、日鬼不在六处，亦宜用此类而言其方所、色目也。余所占万类皆如其法。

非占现类勿言之第九八 凡行师之日，以干为三军，支为营垒
如前贤有诸秘法，用之极灵。且如白虎临寅在支上发用者，必宅中有栋折榱崩之惊，斯法极验。设有占课君子问求财事，卜得此课，切不可言其梁栋摧折大抵与求财异。如此条贯犯之极多，时人不可不为自警。举此一法，其余可知。

常问不应逢吉象第九九 贵课利贵人不利小人，太平时虽有破敌之策而无所用之日
诸龙德、铸印、高盖乘轩、斫轮、官爵、富贵、三光、三奇、三阳之吉泰卦，但有官君子占之则为吉兆，或迁官转职，或面君而奏事也。如常人占得上项吉卦，恐致灾咎临身，大难相压，盖常流百姓，既不事贵，兼以本身无官无禄，岂宜占得面君及见贵之卦乎。必因讼而名达朝廷，不然必到讼庭，面见太守而遭罪，占病必见阴司，如得远干出外，可免病讼。

已灾凶逃返无疑一百
凡值丧魂、魄化、天祸、天寇、伏殃、天狱、天网四张、天地二烦诸凶否卦，如已见病讼灾迍，之后占得前项诸凶卦，其灾却可消除，不足为虑，如未见病讼之前占得此者，必病讼丧祸并至，更无疑也。至天罡之神临身命、行年，静者主动，动者主静，如占讼入狱者，即出狱也，及问罪会犯与不犯，然后言之，其余占凶者却吉，占吉者却凶。
结绝格 六丙日干上亥，或常问必主病讼，如已见凶灾，反宜结绝旧事，又作昼贵尤宜告贵人而结绝凶事。
以凶制凶格 六癸日辰加丑，此乃墓神覆克日，诚为凶也，如夜将又乘蛇尤凶，以末戌乘白虎冲辰，谓之破墓冲鬼，以凶制凶，凶即散而无咎也。又四癸日戌加丑昼将，亦赖末之蛇冲虎，辰冲戌，尤宜解忧。外无癸酉、癸亥日也。

六壬大全卷十二终
